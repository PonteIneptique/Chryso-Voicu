<?xml version="1.0" encoding="UTF-8"?>
<?xml-model href="../tei_all.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>In drachmam et in illud: Homo quidam habebat duos filios</title>
        <author>Pseudo-Chrysostom 20b</author>
        <respStmt>
          <resp>Automated Conversion to XML</resp>
          <name>Diogenes</name>
        </respStmt>
      </titleStmt>
      <publicationStmt>
        <p>
          This XML text (filename tlg2062315.xml) was generated by Diogenes (version 4.6) from the TLG corpus of classical texts (author number 2062, work number 315), which was once distributed on CD-ROM in a very different file format, and which may be subject to licensing restrictions.
        </p>
      </publicationStmt>
      <sourceDesc>
        <p>
          Joannes Chrysostomus Scr. Eccl. (c. A.D. 4-5), In drachmam et in illud: Homo quidam habebat duos filios [Sp.] (2062: 315); MPG  61.
        </p>
      </sourceDesc>
    </fileDesc>
  </teiHeader>
  <text>
    <body>
<div type="Vol" n="61">
<div type="pg" n="781">
<p><label type="head"><hi rend="italic">Εἰς τὸ κατὰ Λουκᾶν Εὐαγγέλιον, εἰς τὴν δραχμὴν, καὶ εἰς τὸ, «Ἄνθρωπός τις εἶχε δύο υἱούς.»</hi></label> 
</p><p rend=" indent(1)">Πάλιν οἱ κόλποι Χριστοῦ ἄπαυστον νᾶμα τῆς ἀγάπης 
μέλιμα βλαστάνουσι· πάλιν ἡ τοῦ Χριστοῦ λαμπαδοῦχος 
σοφία ἅψασα λύχνον, καὶ ἐπὶ τὴν λυχνίαν τοῦ σταυροῦ 
ἐπιθεῖσα, πᾶσαν τὴν οἰκουμένην δᾳδουχεῖ πρὸς εὐσέβειαν.
 Τούτῳ τῷ λύχνῳ χρησαμένη ἡ τοῦ Θεοῦ σοφία, 
τὴν μίαν τῶν δραχμῶν ἀπολωλυῖαν ζητήσασα, καὶ εὑραμένη,
 ταῖς ἐννέα δραχμαῖς τῶν ἀγγέλων συνέζευξε. 
Τίς δὲ ἂν εἴη ἡ γυνὴ ἡ ἔχουσα τὰς δέκα δραχμὰς, ἀναγκαῖον,
 ἀγαπητοὶ, εἰπεῖν. Αὕτη ἐστὶν ἡ τοῦ Θεοῦ σοφία,
 ἔχουσα τὰς δέκα δραχμάς. Ποίας; Ψήφισον· ἀγγέλους,
 ἀρχαγγέλους, Ἀρχὰς, Ἐξουσίας, Δυνάμεις, Θρόνους,
 Κυριότητας, Χερουβὶμ, Σεραφὶμ, καὶ Ἀδὰμ τὸν 
πρωτόπλαστον. Ταύτην τὴν δραχμὴν τοῦ Ἀδὰμ ὑπὸ τῆς 
τοῦ διαβόλου κακίας ἐκβοσκηθεῖσαν, καὶ εἰς τόνδε τὸν 
βυθὸν τοῦ βίου καθελκυσθεῖσαν, καὶ ταῖς πολυφθόγγοις 
ἡδοναῖς τῶν ἁμαρτημάτων χωσθεῖσαν, ἐλθοῦσα ἡ τοῦ 
Θεοῦ σοφία ἀνεύρατο. Πῶς εὕρατο, ἀγαπητοί; Ἦλθεν 
ἐξ οὐρανῶν, λαμβάνει τὸν ὀστράκινον λύχνον τοῦ σώματος,
 ἅπτει τῷ φωτὶ τῆς θεότητος, ἐπιτίθησι τῇ λυχνίᾳ 
τοῦ σταυροῦ, ζητεῖ τὴν δραχμὴν, εἰς τὴν αὐλὴν καὶ τῶν 
ἀγγέλων νομὴν ἐμάνδρευσεν αὐτήν. Ἀλλ' ἴσως ἐροῦσί τινες 
τῶν ἐνθάδε ἑστώτων, οἵτινες μετὰ τὸ βάπτισμα ἥμαρτον,
 λέγοντες· Τί πρὸς ἡμᾶς, εἰ Ἀδὰμ ἐσώθη; πῶς 
ἡμεῖς ἐλεηθῶμεν; πῶς σωθῶμεν, ὅτι μετὰ τὸ βάπτισμα 
ἠνομήσαμεν; Πρὸς οὓς λέγομεν· Οἱ τοιοῦτοι, μὴ φοβεῖσθε,
 μὴ θροεῖσθε, μὴ ταράσσεσθε, μὴ ἀθυμεῖτε· οὐ 
γὰρ περὶ μὲν τοῦ Ἀδὰμ ἐμέλησε τῷ Θεῷ, ὑμῶν δὲ κατεφρόνησεν·
 ἀλλ' ἐκείνῳ μὲν εἰ ἐγένετο γυνὴ ἔχουσα 
δραχμὰς δέκα, σοὶ δὲ γίνεται πατὴρ εὔσπλαγχνος, ἔχων 
δύο υἱοὺς, καὶ τὸν πεπλανημένον πάλιν ἐναγκαλιζόμενος.
 Τοῖς γὰρ πᾶσι τὰ πάντα γέγονεν, ἵνα τοὺς πάντας 
κερδήσῃ. Ἀρτίως ἠκούσαμεν τοῦ Εὐαγγελίου λέγοντος· 
<hi rend="italic">Ἄνθρωπός τις εἶχε δύο υἱούς· καὶ προσελθὼν ὁ 
νεώτερος αὐτῶν τῷ πατρὶ εἶπε· Πάτερ, δός μοι 
τὴν οὐσίαν. Ὁ δὲ διεῖλεν αὐτοῖς τὸν βίον. Καὶ οὐ 
μετὰ πολλὰς ἡμέρας συναγαγὼν ἅπαντα ὁ νεώτερος
 υἱὸς ἀπεδήμησεν εἰς χώραν μακράν· κἀκεῖ 
ἀνήλωσε τὸν βίον αὑτοῦ, ζῶν ἀσώτως. Δαπανήσαντος
 δὲ αὐτοῦ πάντα, ἐγένετο λιμὸς ἰσχυρὸς κατὰ 
τὴν χώραν ἐκείνην· καὶ προσῆλθεν ἑνὶ τῶν πολιτῶν,
 καὶ πέμπει αὐτὸν ὁ πολίτης εἰς ἀγροὺς βόσκειν
 χοίρους. Καὶ ἐπεθύμει γεμίσαι τὴν κοιλίαν 
αὑτοῦ ἀπὸ τῶν κερατίων ὧν ἤσθιον οἱ χοῖροι· καὶ 
οὐδεὶς ἐδίδου αὐτῷ. Εἰς ἑαυτὸν δὲ γενόμενος ἔφη· 
Πόσοι νῦν μίσθιοι παρὰ τῷ πατρί μου ἄρτων περισσεύουσιν,
 ἐγὼ δὲ ὧδε λιμῷ ἀπόλλυμαι; Ἀναστὰς 
πορεύσομαι πρὸς τὸν πατέρα μου· καὶ ἐρῶ αὐτῷ· 
Πάτερ, ἥμαρτον εἰς τὸν οὐρανὸν, καὶ ἐνώπιόν σου, 
καὶ οὐκ ἔτι εἰμὶ ἄξιος κληθῆναι υἱός σου· ποίησόν
 με ὡς ἕνα τῶν μισθίων σου.</hi> Τούτου δὲ τὸν 
νοῦν οὐκ ἔξω δεῖ περιζητεῖν, ἀλλ' ἐν ἡμῖν αὐτοῖς. Διὰ 
γὰρ ἡμᾶς εἴρηνται αἱ παραβολαὶ, καὶ δι' ἡμᾶς ἀναγινώσκονται,
 ἵνα μηδεὶς ἑαυτὸν ἀπελπίσῃ, κἂν σφόδρα 
ἁμαρτωλὸς τυγχάνῃ· ἀλλὰ προσέλθῃ τῷ Θεῷ μετανοῶν 
καὶ ζητῶν παρ' αὐτοῦ ἱλασμὸν, μάλιστα εἴ τις ὑμῶν 
διὰ τῆς πίστεως τῆς εἰς τὸν Κύριον γέγονε τοῦ Θεοῦ 
υἱός. <hi rend="italic">Ὅσον</hi> γὰρ <hi rend="italic">ἐδέξαντο αὐτὸν,</hi> φησὶν, <hi rend="italic">ἔδωκεν αὐτοῖς
 ἐξουσίαν τέκνα Θεοῦ γενέσθαι.</hi> Εἴ τις οὖν ὑμῶν 
διὰ τῆς εἰς τὸν Κύριον ἡμῶν πίστεως γέγονεν αὐτοῦ 
υἱὸς, καὶ ἐμακρύνθη ἀπ' αὐτοῦ, οὐ τόπῳ, ἀλλὰ τρόπῳ· 
εἴ τινος ἥψατο ὁ λιμὸς, οὐ τοῦ κοινοῦ ἄρτου, ἀλλὰ τοῦ 
ἐπουρανίου (<hi rend="italic">Ἄρτον</hi> γὰρ, φησὶν, <hi rend="italic">οὐρανῶν ἔδωκεν 
αὐτοῖς· ἄρτον ἀγγέλων ἔφαγεν ἄνθρωπος</hi>)· καταλιπέτω
 τὰς μαχλώσας ἡδονὰς χοίροις ἐοικυίας, καὶ μηκ- <cb/></p>
</div>
<div type="pg" n="782">
<p>έτι ἐπιθυμείτω κεράτια ἐσθίειν. Τί ἐστι τὰ κεράτια; 
Ξύλου καρπός. Τὰ κεράτια τῇ ἁμαρτίᾳ ἀπείκασται· 
ὥσπερ γὰρ τὰ κεράτια παρὰ τὴν ἀρχὴν τῆς γεύσεως 
γλυκαίνει, μετὰ δὲ τὴν γεῦσιν τραχύνει τὸν φάρυγγα·
 οὕτω καὶ ἡ ἁμαρτία ἐν μὲν τῇ ἀρχῇ τῆς γεύσεώς
 ἐστι γλυκεῖα, μετὰ δὲ τὴν γεῦσιν τραχεῖα. Καὶ 
τοῦτό ἐστι τὸ λεγόμενον ὑπὸ τοῦ σοφοῦ Σολομῶντος· 
<hi rend="italic">Μὴ πρόσεχε φαύλῃ γυναικί. Μέλι γὰρ ἀποστάζει 
ἀπὸ χειλέων γυναικὸς πόρνης, ἣ πρὸς καιρὸν λιπαίνει
 σὸν φάρυγγα, ὕστερον δὲ πικρότερον χολῆς 
εὑρίσκεται, καὶ ἠκονημένον μᾶλλον μαχαίρας διστόμου.</hi>
 Εἴ τινος ἥψατο λιμὸς τοῦ ἄρτου τοῦ οὐρανίου, 
προσελθέτω, ζητείτω. <hi rend="italic">Πᾶς γὰρ ὁ ζητῶν εὑρίσκει, καὶ 
ὁ αἰτῶν λαμβάνει, καὶ τῷ κρούοντι ἀνοιγήσεται.</hi> 
Κροῦσον τῆς μετανοίας τὴν θύραν τοῖς ἀλαλήτοις σου 
στεναγμοῖς· μὴ φοβηθῇς αὐτὴν, οὐκ ἔστι σου ξένη ἡ 
θύρα· ὑπὲρ σοῦ ἀπέθανε. Κἂν εἴπῃς ἐν σεαυτῷ· Τίς 
ἐστιν; ἀποκρίνεταί σοι Χριστὸς καὶ λέγει· <hi rend="italic">Ἐγώ εἰμι 
ἡ θύρα τῶν προβάτων.</hi> Εἰπὲ καὶ σύ· <hi rend="italic">Ἥμαρτον εἰς 
τὸν οὐρανὸν καὶ ἐνώπιόν σου.</hi> Εἴ τις τὸ οὐράνιον 
βάπτισμα λαβὼν ἥμαρτεν, εἰς οὐρανὸν ἥμαρτεν. Ὁ γὰρ 
πρὸ τοῦ βαπτίσματος ἁμαρτάνων, ἐν γῇ ἁμαρτάνει· 
<hi rend="italic">Γῆ</hi> γὰρ <hi rend="italic">εἶ, καὶ εἰς γῆν ἀπελεύσῃ,</hi> τῷ Ἀδὰμ ἐῤῥέθη. 
Εἴ τις δὲ Χριστὸν ἐνεδύσατο ἐν τῷ βαπτίσματι, οὐκ ἔτι 
γῆ τυγχάνει, ἀλλ' οὐρανός· <hi rend="italic">Οἷος γὰρ ὁ χοϊκὸς, τοιοῦτοι
 καὶ οἱ χοϊκοί· καὶ οἷος ὁ ἐπουράνιος, τοιοῦτοι 
καὶ οἱ ἐπουράνιοι. Ὅσοι γὰρ εἰς Χριστὸν ἐβαπτίσθητε,
 Χριστὸν ἐνεδύσασθε.</hi> Εἴ τις οὖν ἥμαρτε μετὰ 
τὸ βάπτισμα, εἰς οὐρανὸν ἥμαρτε. Διὸ προσερχέσθω 
καὶ λεγέτω· <hi rend="italic">Πάτερ, ἥμαρτον εἰς τὸν οὐρανὸν καὶ 
ἐνώπιόν σου, οὐκ ἔτι εἰμὶ ἄξιος κληθῆναι υἱός 
σου.</hi> Διὰ τί; λέγε τὴν αἰτίαν. Τὴν τῷ αἵματι Ἰησοῦ 
καρδίαν μου ἐῤῥαντισμένην, ῥοδοειδῶς ἀνθοῦσαν, ταῖς 
ἡδοναῖς ἐβορβόρωσα· <hi rend="italic">Οὐκ ἔτι εἰμὶ ἄξιος κληθῆναι 
υἱός σου.</hi> Σὲ παρώξυνα, τὸ Πνεῦμά σου τὸ ἅγιον παρεπίκρανα,
 τὴν ἐξαστράπτουσαν στολὴν τῆς πίστεως τῇ 
ἁμαρτίᾳ ἐσπίλωσα· <hi rend="italic">Οὐκ ἔτι εἰμὶ ἄξιος κληθῆναι 
υἱός σου.</hi> Τὴν ἐλευθερωθεῖσάν μου ψυχὴν τῷ βαπτίσματι,
 καὶ χιονωθεῖσαν τῷ φωτίσματι, σκοτίσας τῇ 
ἁμαρτίᾳ, ἐδούλωσα· <hi rend="italic">Οὐκ ἔτι εἰμὶ ἄξιος κληθῆναι 
υἱός σου· ποίησόν με ὡς ἕνα τῶν μισθίων σου.</hi> 
Αἱ τοῦ σώματός μου αἰσθήσεις τῇ κραιπάλῃ μεθυσθεῖσαι,
 καθάπερ παράφοροι θεραπαινίδες, τὴν ἑαυτῶν δέσποιναν
 ψυχὴν τῇ ἀκολασίᾳ προέδωκαν· νυνὶ δὲ διὰ τῆς 
νηστείας ταύτας παιδεύσας, τὴν ψυχήν μου σωφρονίσω· 
<hi rend="italic">Ποίησόν με ὡς ἕνα τῶν μισθίων σου.</hi> Οἶδα λοιπὸν 
τὴν πλάνην τοῦ Ἐχθροῦ, οἶδα αὐτοῦ τὰ σκελίσματα, οἶδα 
τὴν τῆς γαστριμαργίας αὐτοῦ βελοστασίαν, φεύγω 
κραιπάλην, δι' ἧς λύει τοὺς τόνους τῆς σωφροσύνης, 
διώκω τὴν νηστείαν τὴν τὸ νήφειν μοι παρέχουσαν· 
<hi rend="italic">Ποίησόν με ὡς ἕνα τῶν μισθίων σου.</hi> Ἐργάσομαι 
κἀγὼ εἰς τὸν ἀμπελῶνά σου· περιτεμῶ κἀγὼ τῇ δρεπάνῃ
 τοῦ Πνεύματος τῆς ἔνδοθέν μου κειμένης ἀμπέλου
 λογικῆς τὰ περιττὰ κλήματα, μᾶλλον δὲ ἐγκλήματα· 
<hi rend="italic">Ποίησόν με ὡς ἕνα τῶν μισθίων σου.</hi> Γεωργήσω 
κἀγὼ τὸν βότρυν τῆς ἀγάπης γλυκύτατον· ὑπερείσω 
κἀγὼ καθάπερ χάρακας τῇ ψυχῇ μου τὰς ἐντολὰς τοῦ 
Κυρίου, ἵνα μὴ εἰς γῆν συρομένη ὑπὸ ὄφεως συλαγωγῆται·
 <hi rend="italic">Ποίησόν με ὡς ἕνα τῶν μισθίων σου.</hi> Εἰς 
οὐρανοὺς αὐτὴν βλέπειν κατεργάσομαι· ἕλικας φιλαδελφίας
 αὐτὴν ἐκτείνειν παρασκευάσω, ἵνα τοὺς εἰς γῆν 
συρομένους πένητας ἐναγκαλιζομένη διαβαστάζῃ· <hi rend="italic">Ποίησόν
 με ὡς ἕνα τῶν μισθίων σου.</hi> Δός μοι πάλιν, 
πάτερ, τὸ ἄροτρον τοῦ σταυροῦ ἐπὶ τῶν ὤμων· γεωρ- <pb/></p>
</div>
<div type="pg" n="783">
<p>γήσω τὴν αὔλακα τῆς ψυχῆς μου, ἐξαρῶ τὰ ἀκανθηφόρα
 καὶ βλαβοποιὰ τοῦ Πονηροῦ βλαστήματα, ἐπισπερῶ
 αὐτῇ τὰ οὐράνια σπέρματα. Σοῦ γὰρ ἐπομβροῦντος
 ἄνωθεν τὸν ἔλεον, ἡ αὖλαξ τῆς ψυχῆς μου καρποφορήσει,
 ἡ μὲν τριάκοντα, ἡ δὲ ἑξήκοντα, ἡ δὲ ἑκατόν· 
<hi rend="italic">Ποίησόν με ὡς ἕνα τῶν μισθίων σου.</hi> Μὴ ἀπώσῃς 
με, πάτερ· οὐ γὰρ παντελῶς με Ἐχθρὸς ἐκνευρίσας, 
τὴν στολὴν τῆς πίστεως ἀπέδυσεν. Εἰ γὰρ τὸ τῆς σωφροσύνης
 μου κάλλος ἐσπίλωσεν, ἀλλ' οὖν γε τοῖς εἰδώλοις
 με αὐτοῦ λατρεύειν οὐδέποτε ἔκαμψε· σὲ οὐκ ἠρνησάμην,
 Κύριέ μου. Εἰ καὶ ἥμαρτον ἐν τῇ ἀκμῇ τῆς 
νεότητός μου, ἀλλ' οὖν γε κνίσσαν εἰδώλων κατεπάτησα,
 εἰκόνας δαιμόνων κατέστρεψα, ξόανα εἰδώλων 
ἐξῄσχυνα, διάβολον ἐνεφύσησα, δαίμοσιν ἐνέπτυσα. Νυνὶ 
δὲ τοῖς σοῖς ἴχνεσι προσπίπτω, ὁ Κύριός μου, καὶ ὁ 
Θεός μου· <hi rend="italic">Ποίησόν με ὡς ἕνα τῶν μισθίων σου.</hi> Ἐὰν 
οὕτω μετανοήσῃς, ἐὰν οὕτως ἐξομολογήσῃ· ἔτι πόῤῥω 
σοῦ ἀπέχοντος προστρέχει ὁ οὐράνιος Πατὴρ, πνεύματι
 ἐπιπίπτων σου τῷ τραχήλῳ τῆς ψυχῆς, τὸ τῆς 
χάριτός σοι ζυγὸν ἐπιτιθεὶς, καὶ τῇ ζεύγλῃ τῆς ἀληθείας
 τὸν αὐχένα τῆς καρδίας σου περισφίγγων· φιλήματι
 λύει σου τὴν ἔχθραν, καὶ λέγει τοῖς ἑαυτοῦ δούλοις
 τοῖς ἱερεῦσι· <hi rend="italic">Φέρετε τὴν πρώτην στολήν.</hi> Οὐκ 
εἶπε, Φέρετε μίαν στολὴν, ἀλλὰ, <hi rend="italic">Φέρετε τὴν πρώτην 
στολὴν,</hi> ἵνα δείξῃ τὴν πρώτην τοῦ βαπτίσματος ἀξίαν <cb/> </p>
</div>
<div type="pg" n="784">
<p>σοι διδομένην. <hi rend="italic">Φέρετε αὐτῷ τὴν πρώτην στολὴν, καὶ 
ἐνδύσατε αὐτόν· καὶ δότε δακτύλιον,</hi> τὸ δεῖγμα τοῦ 
πλούτου, τὸν τοῦ θησαυροῦ φύλακα, τὸν ἀῤῥαβῶνα τῆς 
χάριτος, τὴν σφραγῖδα τοῦ Πνεύματος. <hi rend="italic">Καὶ ὑποδήματα
 εἰς τοὺς πόδας αὐτοῦ·</hi> τουτέστι, Τοῖς τοῦ Εὐαγγελίου
 λόγοις τὸ ἴχνος τῆς ψυχῆς αὐτοῦ περισφίγξατε· 
ἵνα μὴ πάλιν ὁ ὄφις τὴν πτέρναν ὑπολείξας, εἰς τὴν προτέραν
 αὐτὸν πλάνην τῆς ἁμαρτίας κατασύρῃ. <hi rend="italic">Καὶ φέρετε
 τὸν μόσχον τὸν σιτευτόν.</hi> Τίς ἐστιν οὗτος, ἢ 
πάντως Χριστὸς, μετὰ τὸ βάπτισμα διδόμενος τοῖς 
ἀξίοις, καθὼς λέγει ὁ Ἀπόστολος· <hi rend="italic">Ἐν ᾧ κατοικεῖ πᾶν 
τὸ πλήρωμα τῆς θεότητος σωματικῶς;</hi> Φέρετε, φαγόντες
 εὐφρανθῶμεν. Τίς ἄρα ἐν Ἰουδαίοις καὶ Ἕλλησι 
πιστεύσει, ὅτι μόσχος ἐσφάγη, καὶ κόσμος ἐστάθη; Ὢ 
μόσχος Παρθένου δαμάλιδος, τέκνον ἱερὸν ἀνηρότου 
μήτρας! ὢ μόσχος ὁ σφαγεὶς καὶ ζῶν, καὶ πάντοτε ὑφ' 
ἡμῶν ἑστιώμενος, καὶ ἀδαπάνητος μένων! Διὸ, ἀγαπητοὶ,
 εἰς τὸν εὐσταθῆ καὶ εὔδιον λιμένα τὴν ἄγκυραν τοῦ 
λόγου ἡμῶν χαλάσαντες, παραπέμψωμεν ὑμᾶς τῇ τοῦ 
ἁγίου Πνεύματος ἐμβολῇ, καὶ τῇ εὐρύθμῳ αὐτοῦ γλώσσῃ
 διατεμόντες πέλαγος τῶν θείων Γραφῶν, εἰς οὐράνιον
 πόλιν χειραγωγήσει ἐν Χριστῷ Ἰησοῦ τῷ Κυρίῳ 
ἡμῶν, ᾧ ἡ δόξα καὶ τὸ κράτος, ἅμα τῷ Πατρὶ, σὺν τῷ 
ἁγίῳ καὶ προσκυνητῷ Πνεύματι, νῦν καὶ ἀεὶ, καὶ εἰς 
τοὺς αἰῶνας τῶν αἰώνων. Ἀμήν. <pb/> </p>
</div>
</div>

    </body>
  </text>
</TEI>
