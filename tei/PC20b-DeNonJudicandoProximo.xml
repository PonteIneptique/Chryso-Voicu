<?xml version="1.0" encoding="UTF-8"?>
<?xml-model href="../tei_all.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>De non judicando proximo</title>
        <author>Pseudo-Chrysostom 20b</author>
        <respStmt>
          <resp>Automated Conversion to XML</resp>
          <name>Diogenes</name>
        </respStmt>
      </titleStmt>
      <publicationStmt>
        <p>
          This XML text (filename tlg2062284.xml) was generated by Diogenes (version 4.6) from the TLG corpus of classical texts (author number 2062, work number 284), which was once distributed on CD-ROM in a very different file format, and which may be subject to licensing restrictions.
        </p>
      </publicationStmt>
      <sourceDesc>
        <p>
          Joannes Chrysostomus Scr. Eccl. (c. A.D. 4-5), De non judicando proximo [Sp.] (2062: 284); MPG  60.
        </p>
      </sourceDesc>
    </fileDesc>
  </teiHeader>
  <text>
    <body>
<div type="Vol" n="60">
<div type="pg" n="763">
<p><label type="head"><hi rend="italic">Εἰς τὸ λέγειν τοὺς Ἰουδαίους, «Δαιμόνιον ἔχεις,» καὶ εἰς τὸ, «Μὴ κρίνετε κατ' ὄψιν.»</hi></label> 
</p><p rend=" indent(1)">Ὥσπερ ἡ φαεσφόρος σελήνη τὰ τῆς νυκτὸς ἀμαυρὰ 
λευκαίνουσα, τοῖς τε κατὰ γῆν καὶ θάλατταν πλωτῆρσί
 τε καὶ ὁδοιπόροις τὸ κάλλος δᾳδουχοῦσα, ἀνεμπόδιστον
 ἑκάστῳ τὴν πορείαν κατεργάζεται· ὡσαύτως 
καὶ ὁ τῆς Ἐκκλησίας διδάσκαλος δίκην σελήνης τὰς 
τῆς θεογνωσίας λαμπηδόνας διὰ λόγου αὐγάζων, 
τούς τε ἐν τῷ πελάγει τοῦ βίου τούτου τὴν ἁλμυρίδα
 τῶν ἡδονῶν παρατρέχοντας, καὶ τοὺς τὴν χριστοφόρον
 ὁδὸν βαίνοντας, ἐπὶ τὴν ἀλήθειαν Χριστὸν παραπέμπει.
 Οἶδε δὲ καὶ ἡ θεία Γραφὴ τοὺς τῆς Ἐκκλησίας
 διδασκάλους καὶ ἐν σεμνῇ πολιτείᾳ βιοῦντας, 
ἐν εἰκόνι σελήνης καὶ ἀστέρων ὀνομάζειν, ὥς φησιν ὁ 
προφήτης Δαυΐδ· <hi rend="italic">Σελήνην καὶ ἀστέρας, ἃ σὺ ἐθεμελίωσας.</hi>
 Σαφέστερον δὲ ἔστιν ἐκ τῶν τοῦ Ἀποστόλου 
ῥημάτων ἰδεῖν τὴν διαφορὰν τῶν ἁγίων ἐπὶ τάξει ἡλίου 
καὶ σελήνης καὶ ἀστέρων ὀνομαζομένην· <hi rend="italic">Ἄλλη δόξα,</hi> 
φησὶν, <hi rend="italic">ἡλίου καὶ ἄλλη δόξα σελήνης, καὶ ἄλλη 
δόξα ἀστέρων καὶ ἀστὴρ ἀστέρος διαφέρει ἐν δόξῃ.</hi> 
Δεῦρο τοίνυν καὶ ἡμεῖς δίκην ἀστέρος βραχυτάτου ὑπολάμψαντες,
 τὰς ἀστραπὰς τῶν εὐαγγελικῶν νοημάτων 
σαφῶς ὑμῖν ὑποδείξωμεν. Ἔλεγον οὖν οἱ Ἰουδαῖοι, φησὶ, 
τῷ Κυρίῳ· <hi rend="italic">Δαιμόνιον ἔχεις·</hi> ὁ δὲ, <hi rend="italic">Μὴ κρίνετε κατ' ὄψιν, 
ἀλλὰ τὴν δικαίαν κρίσιν κρίνατε.</hi> Ὦ Ἰουδαῖοι, ἐμὲ 
λέγετε δαιμόνιον ἔχειν· συγκρίνατε τὰ ἔργα τὰ ἐμὰ 
τοῖς ὑμετέροις, καὶ ἐν τῷ γνώμονι τῆς συνειδήσεως 
ὑμῶν διερευνήσαντες, εἴπατε, τίς ἄρα ἔχει δαιμόνιον, 
ἐγὼ, ἢ ὑμεῖς; <hi rend="italic">Μὴ κρίνετε κατ' ὄψιν, ἀλλὰ τὴν 
δικαίαν κρίσιν κρίνατε.</hi> Ὑμεῖς διὰ θαλάσσης Ἐρυθρᾶς,
 ὡς διὰ χλοηφόρου πεδίου διελθόντες, καὶ ἐν τῇ 
ἐρήμῳ ἐν ἀφράστῳ γλυκάσματος μεταποιούμενον ἐδέξασθε
 ὕδωρ ἐκ πέτρας, καὶ ἐκ μέσου ἀέρος ὀρτυγομήτραν
 προσπίπτουσαν· καὶ μετὰ τὴν τοσούτων καὶ πλειόνων
 ἄλλων ἀγαθῶν παροχὴν, Μωϋσέως εἰς τὸ ὄρος ἀναδραμόντος,
 μοσχοποιήσαντες, τῷ λεγεῶνι τῶν δαιμόνων 
προσεκυνήσατε· ἐγὼ δὲ ἐλθὼν τὸν λεγεῶνα τῶν δαιμόνων
 ἀπὸ τῆς ἀνθρωπότητος ἀπήλασα. Τίς οὖν ἔχει δαιμόνιον,
 ἐγὼ, ἢ ὑμεῖς; εἴπατε. <hi rend="italic">Μὴ κρίνετε κατ' ὄψιν, 
ἀλλὰ τὴν δικαίαν κρίσιν κρίνατε.</hi> Ὑμεῖς τοὺς υἱοὺς 
ὑμῶν καὶ τὰς θυγατέρας τοῖς δαιμονίοις θύετε, ἐγὼ δὲ 
τὸν υἱὸν τῆς χήρας καὶ τὴν θυγατέρα τοῦ ἀρχισυναγώγου
 τεθνεῶτας ἀνέστησα· τὸν μὲν λάρνακι κατακείμενον 
ἁφῇ χειρὸς, τὴν ἰαματικὴν δύναμιν πρὸς τὸν ἔνδοθεν
 κείμενον ἐκπέμψας, ὑγίασα· τὴν δὲ ῥήματι ἐκ 
θανάτου, ὡς ἐξ ὕπνου, ἤγειρα. Τίς οὖν ἔχει δαιμόνιον; 
ἐγὼ, ἢ ὑμεῖς; <hi rend="italic">Μὴ κρίνετε κατ' ὄψιν, ἀλλὰ τὴν δικαίαν
 κρίσιν κρίνατε.</hi> Ὑμεῖς πλαστοῖς ῥήμασι τῆς 
Ἰεζάβελ τὸν Ναβουθὲ ἀποκτείναντες, τὸν τῆς εὐφροσύνης
 γεννήτορα τὸν ἀμπελῶνα ἀνασκάψαντες, λαχανηφόρον
 ἄρουραν ἐποιήσατε, ἀσθενούντων βρώματα, ὥς φησιν
 ὁ Ἀπόστολος, <hi rend="italic">Ὁ</hi> γὰρ <hi rend="italic">ἀσθενῶν λάχανα ἐσθίει·</hi> 
ἐγὼ δὲ τοὺς δίκην λαχάνων χθαμαλῶν, τοὺς ὑπὸ τῆς 
ἀῤῥωστίας καταπεσόντας, ἐν ῥοπῇ ὀφθαλμοῦ ὑγιάσας 
καὶ ὑγιοποιήσας, ἄρτου οὐρανίου βρῶσιν μετέδωκα, καὶ 
πάλιν εἰς τὴν αὐτὴν τάξιν ἐγεώργησα λέγων· <hi rend="italic">Ἐγώ 
εἰμι ἡ ἄμπελος, καὶ ὑμεῖς τὰ κλήματα.</hi> Τίς οὖν ἔχει 
δαιμόνιον, ἐγὼ, ἢ ὑμεῖς; εἴπατε. <hi rend="italic">Μὴ κρίνετε κατ' ὄψιν <cb/> </hi></p>
</div>
<div type="pg" n="764">
<p>ἀλλὰ τὴν δικαίαν κρίσιν κρίνατε. Ὑμεῖς τὸν Ἡσαΐαν 
ξυλίνῳ πρίονι πρίσαντες, διελύσατε· ἐγὼ δὲ τὴν διαλυθεῖσαν
 τῷ θανάτῳ ἀνθρωπότητα, τῇ μετουσίᾳ τοῦ ξύλου
 τοῦ σταυροῦ συναρμόσας ἀνέστησα. Τίς οὖν ἔχει 
δαιμόνιον, ἐγὼ, ἢ ὑμεῖς; εἴπατε. <hi rend="italic">Μὴ κρίνετε κατ' 
ὄψιν, ἀλλὰ τὴν δικαίαν κρίσιν κρίνατε.</hi> Ὑμεῖς Ἱερεμίαν
 τὸν προφήτην εἰς λάκκον βορβόρῳ βαλόντες ἀπεπνίξατε·
 ἐγὼ τὸν ἐν τῷ βορβόρῳ τῶν ἡδονῶν ὑμῶν ἀποθανόντα
 προφητικὸν λόγον ἀπέσπασα, καὶ ἐν ταῖς ψυχαῖς 
τῶν ὑπηκόων μοι ἐνίδρυσα. Τίς οὖν ἔχει δαιμόνιον, ἐγὼ, 
ἢ ὑμεῖς; εἴπατε. <hi rend="italic">Μὴ κρίνετε κατ' ὄψιν, ἀλλὰ τὴν 
δικαίαν κρίσιν κρίνετε.</hi> Ὑμεῖς Ζαχαρίαν τὸν μέγαν 
μεταξὺ τοῦ ναοῦ καὶ τοῦ θυσιαστηρίου ἀπεκτείνατε· 
Ζαχαρίας δὲ ἑρμηνεύεται, μνῆμα Θεοῦ· ἐγὼ δὲ ἐλθὼν, 
τοῦτον τὸν Ζαχαρίαν, τὴν μνήμην τοῦ Θεοῦ, τὸν μεταξὺ 
τοῦ ναοῦ καὶ τοῦ θυσιαστηρίου ὑφ' ὑμῶν ἀποκτανθέντα, 
τουτέστι, μεταξὺ σώματος καὶ ψυχῆς (ναὸς γὰρ ψυχῆς 
σῶμα, ὡς καὶ θυσιαστήριον Θεοῦ ψυχὴ, ἐν ᾗ προσφορὰ 
τῆς λογικῆς λατρείας καὶ θυμιάματα τῶν προσευχῶν 
ἀναπέμπεται)· ταύτην τὴν μνήμην τοῦ Θεοῦ ζωοποιήσας,
 ἐν ταῖς καρδίαις τῶν ἀνθρώπων ἐνῴκισα, πρὸς τὸ 
πάντας τοὺς δεξαμένους ἱερατεύειν Θεῷ. Τίς οὖν ἔχει 
δαιμόνιον, ἐγὼ, ἢ ὑμεῖς; εἴπατε. <hi rend="italic">Μὴ κρίνετε κατ' 
ὄψιν, ἀλλὰ τὴν δικαίαν κρίσιν κρίνετε.</hi> Μέμνηνται 
δὲ καὶ οἱ μαθηταὶ τοῦ Κυρίου τοῦ ῥήματος τούτου. Ὅτε 
γὰρ ὑπὸ τῶν γραμματέων καὶ Φαρισαίων ἐνεκαλοῦντο 
μὴ διδάσκειν ἐν τῷ ὀνόματι τοῦ Χριστοῦ· <hi rend="italic">Οὐ παραγγελίᾳ
 παρηγγείλαμεν ὑμῖν μὴ διδάσκειν ἐπὶ τῷ 
ὀνόματι τοῦ Ἰησοῦ; καὶ ἰδοὺ ἐπληρώσατε τὴν Ἱερουσαλὴμ
 τῆς διδαχῆς ὑμῶν·</hi> τότε ἀποκρίνονται, 
ὑπομιμνήσκοντες ἅμα τὸ κρίνειν ἀδίκως, καὶ λέγοντες· 
<hi rend="italic">Εἰ δίκαιόν ἐστιν ὑμῶν ἀκούειν μᾶλλον, ἢ τοῦ Θεοῦ, 
κρίνατε.</hi> Ὅρα καὶ τὸν προφήτην, ἀγαπητὲ, ἐν τῷ ἀρτίως
 ἡμῖν ὑποψαλέντι ψαλμῷ φανερώτατα λέγοντα περὶ 
τῆς τοῦ Κυρίου ἐνσάρκου παρουσίας καὶ τοῦ μὴ κρίνειν
 ἀδίκως· <hi rend="italic">Ὁ Θεὸς ἔστη,</hi> φησὶν, <hi rend="italic">ἐν συναγωγῇ 
θεῶν, ἐν μέσῳ δὲ θεοὺς διακρινεῖ.</hi> Καὶ τίς ἂν εἴη ὁ 
Θεὸς ὁ σταθεὶς ἐν συναγωγῇ θεῶν, ἢ πάντως ὁ Χριστὸς, 
ὁ σταθεὶς ἐν τῇ συναγωγῇ τῶν Ἰουδαίων, τῶν ποτὲ 
ὄντων θεῶν, πρὸς οὓς ἀπεκρίθη, <hi rend="italic">Ἐγὼ εἶπα, Θεοί ἐστε;</hi> 
Ὅσον γὰρ ἐπὶ τῇ τοῦ Θεοῦ φιλανθρωπίᾳ, θεοὺς αὐτοὺς 
ὠνόμασεν· ὅσον δὲ ἐν τῇ ἑαυτῶν κακίᾳ, ὡς ἄνθρωποι 
ἀπέθνησκον, καὶ ὡς εἷς τῶν ἀρχόντων ἔπιπτον· ἀρχόντων
 δὲ, οὐ τῶν ἐπιγείων τῶν ἀνθρώπων, ἀλλ' ἐκ τῶν 
οὐρανίων ἁψίδων καταπεσόντων, περὶ ὧν λέγει καὶ 
Παῦλος· <hi rend="italic">Οὐκ ἔστιν ἡμῖν ἡ πάλη πρὸς αἷμα καὶ 
σάρκα, ἀλλὰ πρὸς τὰς ἀρχὰς, πρὸς τὰς ἐξουσίας, 
πρὸς τοὺς κοσμοκράτορας τοῦ σκότους τούτου, 
πρὸς τὰ πνευματικὰ τῆς πονηρίας ἐν τοῖς ἐπουρανίοις.
 Ὁ Θεὸς</hi> οὖν <hi rend="italic">ἔστη ἐν συναγωγῇ θεῶν, ἐν μέσῳ 
δὲ θεοὺς διακρινεῖ.</hi> Θεοὺς ἀπὸ τῶν ποτὲ θεῶν διακρινεῖ
 Ἰουδαίων. Καί φησι πρὸς αὐτοὺς τὸ Πνεῦμα τὸ 
ἅγιον· <hi rend="italic">Ἕως πότε κρίνετε ἀδικίαν, καὶ πρόσωπα 
ἁμαρτωλῶν λαμβάνετε;</hi> καὶ ὁ Κύριός φησι· <hi rend="italic">Μὴ κρίνετε
 κατ' ὄψιν, ἀλλὰ τὴν δικαίαν κρίσιν κρίνετε.</hi>
 Εἶτα πάλιν τὸ Πνεῦμα τὸ ἅγιον· <hi rend="italic">Κρίνατε ὀρφα- <pb/></hi></p>
</div>
<div type="pg" n="765">
<p>νῷ καὶ πτωχῷ. Ὅρα μοι πῶς περὶ Χριστοῦ πάντα 
εἰσηγεῖται, πάντα διδάσκει, βουλόμενος ἀνάψαι τὴν 
παρ' αὐτῶν γινομένην ἀδικίαν· <hi rend="italic">Κρίνατε</hi> γὰρ, φησὶν, 
<hi rend="italic">ὀρφανῷ καὶ πτωχῷ, ταπεινὸν καὶ πένητα δικαιώσατε.</hi>
 Ἀλλ' ἴσως ἐρεῖ τις τῶν ἀκροατῶν καὶ ἀπορεῖν
 ἡμᾶς δεικνύναι τοῦ, ὅτι ὀρφανὸς ἀκήκοεν ὁ Κύριος. 
Τὸ μὲν γὰρ πτωχὸν, ῥᾴδιόν ἐστι καταμαθεῖν ἐκ τῶν τοῦ 
Ἀποστόλου ῥημάτων· <hi rend="italic">Ὃς δι' ἡμᾶς ἐπτώχευσε πλούσιος
 ὤν·</hi> ἀλλὰ τίς ἂν εἴη ὀρφανὸς, ἢ πάντως ὁ μήτε 
πατέρα ἔχων μήτε μητέρα; Ἄκουε δὲ τοῦ Ἀποστόλου 
λέγοντος περὶ τοῦ Χριστοῦ· <hi rend="italic">Ἀπάτωρ, ἀμήτωρ, ἀγενεαλόγητος.</hi>
 Ἀπάτωρ ἐπὶ τῆς γῆς κατὰ τὴν ἀνθρωπότητα
 ὁ Κύριος, καὶ ἀμήτωρ ἐν οὐρανοῖς κατὰ τὴν θεότητα.
 <hi rend="italic">Κρίνατε ὀρφανῷ καὶ πτωχῷ,</hi> τῷ δι' ἡμᾶς πτωχεύσαντι.
 Τοῖς πᾶσι γὰρ τὰ πάντα γέγονε πλεῖον τοῦ 
Ἀποστόλου, ἵνα τοὺς πάντας κερδήσῃ. <hi rend="italic">Ταπεινὸν καὶ 
πένητα δικαιώσατε. Μάθετε ἀπ' ἐμοῦ, ὅτι πρᾶός 
εἰμι καὶ ταπεινὸς τῇ καρδίᾳ.</hi> Ἀλλὰ τί φησιν; <hi rend="italic">Οὐκ 
ἔγνωσαν, οὐδὲ συνῆκαν· Ἐν σκότει διαπορεύονται.</hi> 
Οὐκ ἔγνωσαν τὸν Θεὸν Λόγον σάρκα γεγονότα δι' ἡμᾶς· 
ὁ Λόγος γὰρ σὰρξ ἐγένετο, οὐ τραπεὶς, ἀλλὰ καθὸ 
ἐσκήνωσεν ἐν ἡμῖν. Οὐκ ἔγνωσαν τὴν ἀΐδιον τῆς θεότητος
 μορφὴν ἐν τῇ τοῦ δούλου εἰκόνι· οὐκ ἔγνωσαν· 
εἰ γὰρ ἔγνωσαν, οὐκ ἂν τὸν Κύριον τῆς δόξης ἐσταύρωσαν.
 Ἀλλ' οὐδὲ συνῆκαν· οὐ συνῆκαν γὰρ τῶν θαυματουργημάτων
 αὐτοῦ τὴν δύναμιν, ὅσων εἶχε συμβόλων
 εἰκόνας· οὐ συνῆκαν τὸν ἐν τῷ ἀγρῷ κεκρυμμένον 
θησαυρὸν, τουτέστι, τὴν ἐν σαρκὶ ἀποκεκρυμμένην 
θεότητα, καὶ ἐν οὐρανοῖς σὺν Πατρὶ αὐλιζόμενον· οὐ 
συνῆκαν τὰ ἐπὶ τοῦ Λαζάρου γεγονότα· οὐ συνῆκαν 
τὸν λίθον τὸν ἀποκυλισθέντα τοῦ μνήματος, ὅτι τὴν 
ἠλίθιον καρδίαν τῶν ἀνθρώπων ἀποκινεῖσθαι ἔλεγεν· οὐ 
συνῆκαν αὐτὸ τὸ μνῆμα, καὶ τὸν ἔνδοθεν ἀποκείμενον 
Λάζαρον τετραήμερον, τίνος ἦν τύπος, ὅτι ἐν εἰκόνι 
σώματος ὁ τάφος ἦν περιέχων ἔνδοθεν τὸν νοῦν ἐναποθανόντα
 καὶ νεκρωθέντα. Ὄντως γὰρ τάφος ἦν τὸ σῶμα 
ἡμῶν πρὸ τῆς τοῦ Χριστοῦ παρουσίας, καθώς φησιν ἐν <cb/> </p>
</div>
<div type="pg" n="766">
<p>τῷ Εὐαγγελίῳ· Τάφοι κεκονιαμένοι. Ὄντως ἦμεν τάφοι
 μεμεστωμένοι νεκρῶν ἁμαρτημάτων, ἔχοντες ἔνδοθεν
 τὸν νοῦν τεθανατωμένον ταῖς ἡδοναῖς, τὸν τετραήμερον
 καὶ ἤδη ὄζοντα, τὸν ἐκ τεσσάρων γενικῶν ἀρετῶν 
συνεστῶτα νοῦν, φρονήσεως, δικαιοσύνης, ἀνδρείας, 
σωφροσύνης. Ὁμοίως καὶ τὸ σῶμα ἐκ τεσσάρων στοιχείων
 συνέστηκε, θερμοῦ, ψυχροῦ, ὑγροῦ τε καὶ ξηροῦ. 
Οὐκ ἔγνωσαν, οὐδὲ συνῆκαν· Χριστὸν γὰρ μὴ δεξάμενοι 
τὸ φῶς, ἐν σκότει διαπορεύονται. <hi rend="italic">Καὶ τὸ φῶς</hi> γὰρ <hi rend="italic">ἐν 
τῇ σκοτίᾳ φαίνει, καὶ ἡ σκοτία αὐτὸ οὐ κατέλαβε. 
Σαλευθήτωσαν πάντα τὰ θεμέλια τῆς γῆς·</hi> οὐ τῆς 
πατουμένης, ἀλλὰ περὶ ἧς λέγει, ὅτι <hi rend="italic">Γῆ εἶ, καὶ εἰς 
γῆν ἀπελεύσῃ.</hi> Θεμέλιος γὰρ σώματος ἡ ψυχή· ἧς ἐξελθούσης,
 καθάπερ θεμελίου ὑποχωρήσαντος, ὁ οἶκος 
τοῦ σκήνους ἡμῶν καταπίπτει. <hi rend="italic">Σαλευθήτωσαν πάντα 
τὰ θεμέλια τῆς γῆς,</hi> τουτέστι, μετακινηθήτωσαν καὶ 
μεταστήτωσαν αἱ ψυχαὶ ἀπὸ τῆς εἰδωλολατρείας εἰς τὴν 
θεογνωσίαν. Εἶτα, <hi rend="italic">Ἀνάστα, ὁ Θεὸς,</hi> φησὶ, <hi rend="italic">κρῖνον τὴν 
γῆν.</hi> Ἀνάστα, ὁ σταυρωθεὶς, ἀνάστα, ὁ τὰς ἁμαρτίας 
ἡμῶν ἐν εἰκόνι ἀκανθῶν ἐπὶ τῆς ἑαυτοῦ κεφαλῆς ἀναδησάμενος,
 <hi rend="italic">Ἀνάστα, ὁ Θεὸς, κρῖνον τὴν γῆν.</hi> Τὴν 
γῆν εἶπεν, οὐ τὸν οὐρανόν. Μὴ φοβηθῇς, ἀγαπητέ. Εἰ 
ἀναγεγέννησαι ἐξ ὕδατος καὶ Πνεύματος, οὐρανὸς εἶ· 
<hi rend="italic">Ὅσοι γὰρ εἰς Χριστὸν ἐβαπτίσθητε, Χριστὸν ἐνεδύσασθε.
 Οἷος ὁ χοϊκὸς, τοιοῦτοι καὶ οἱ χοϊκοί· καὶ 
οἷος ὁ ἐπουράνιος, τοιοῦτοι καὶ οἱ ἐπουράνιοι. 
Ἀνάστα ὁ Θεὸς, κρῖνον τὴν γῆν, ὅτι σὺ κατακληρονομήσεις
 ἐν πᾶσι τοῖς ἔθνεσι.</hi> Σὺ ὁ Χριστὸς, ᾧ 
δέδωκεν ὁ Πατὴρ ἐξουσίαν πάντων, ἐξουσίαν πάντας 
κρίνειν. Καὶ γὰρ <hi rend="italic">Ὁ Πατὴρ κρίνει οὐδένα· πᾶσαν</hi> 
γὰρ <hi rend="italic">τὴν κρίσιν δέδωκε τῷ Υἱῷ, ἵνα τιμῶσι τὸν 
Υἱὸν, καθὼς τιμῶσι τὸν Πατέρα. Σὺ κατακληρονομήσεις
 ἐν πᾶσι τοῖς ἔθνεσι.</hi> Σοὶ γὰρ εἶπεν ὁ Πατήρ· 
<hi rend="italic">Αἴτησαι παρ' ἐμοῦ, καὶ δώσω σοι ἔθνη τὴν κληρονομίαν
 σου, καὶ τὴν κατάσχεσίν σου τὰ πέρατα 
τῆς γῆς.</hi> Τῷ Θεῷ οὖν δῶμεν δόξαν ἐν Χριστῷ Ἰησοῦ τῷ 
Κυρίῳ ἡμῶν, ᾧ ἡ δόξα εἰς τοὺς αἰῶνας τῶν αἰώνων. Ἀμήν. <pb/> </p>
</div>
</div>

    </body>
  </text>
</TEI>
