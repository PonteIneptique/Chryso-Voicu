<?xml version="1.0" encoding="UTF-8"?>
<?xml-model href="../tei_all.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>In Job Sermones, 2</title>
        <author>Pseudo-Chrysostom 21</author>
        <respStmt>
          <resp>Automated Conversion to XML</resp>
          <name>Diogenes</name>
        </respStmt>
      </titleStmt>
      <publicationStmt>
        <p>Copy pasted from PDF.</p>
      </publicationStmt>
      <sourceDesc>
        <p>
          https://research.vu.nl/ws/portalfiles/portal/42148564/complete+dissertation.pdf
        </p>
      </sourceDesc>
    </fileDesc>
  </teiHeader>
  <text>
    <body>
<div>
    <p>
        Φέρε, καὶ ἡμεῖς ἁψώμεθα τῆς ὑποσχέσεως καὶ ὑμεῖς τῆς ἀκροάσεως,  καὶ πάντες γενώμεθα
τῆς ἑσπερινῆς ἀκολουθίας τοῦ Ἰὼβ καὶ μετὰ πίστεως τῷ λόγῳ τῆς ὑπομονῆς ἑαυτοὺς
παραστήσωμεν. Ἄτοπον γὰρ
τὸν μὲν Ἰὼβ ἐπὶ κοπρίας καθήμενον μὴ ναρκῆσαι πρὸς τὴν εὐσέβειαν, ἡμᾶς δὲ ἐν ἐκκλησίᾳ
χορεύοντας ὀκνεῖν πρὸς τὴν ἀλήθειαν, 
καὶ τὸν μὲν μυρίοις ὀδυρμοῖς περιηχούμενον τῆς ἑαυτοῦ συμφορᾶς μὴ κατακλασθῆναι τὴν
ψυχήν, ἡμᾶς δὲ ὕμνοις καὶ θείαις Γραφαῖς καὶ ᾠδαῖς περιᾳδομένους προδιδόναι ῥᾳθυμίᾳ τὴν
προθυμίαν.
Ἰὼβ ὑπὸ σκωλήκων διεσθιόμενος τὸ σῶμα, ἄτρωτον διεφύλαττε τὴν ψυχὴν εἰς εὐσέβειαν.
Ἐκεῖνον σκώληκες οὐκ ἐνίκησαν, καὶ ἡμᾶς ἱδρῶτες καταπαλαίσουσιν; 
Γενώμεθα καὶ ἡμεῖς ἄνθρωποι, ἄνθρωποι κατὰ τὸν ὅρον τὸν προαποδεδομένον. Τὸν γὰρ
ἄνθρωπον χαρακτηρίζει τὸ ἄμεμπτον, τὸ δίκαιον, τὸ ἀληθινόν, τὸ θεοσεβές.Καὶ ὥσπερ ἐπὶ
τῆς κοινῆς συνηθείας, ἐπειδάν τις τὸν ἑαυτοῦ οἰκέτην ἢ τὸν υἱὸν ἐπὶ πρᾶξιν ἀποστέλλῃ,
παρακελεύεται λέγων· «Ὡς ἄνθρωπος ἅψαι τῆς πράξεως», καὶ τὸ κοινὸν ὄνομα ἴδιον ποιεῖται
[θαῦμα] , οὕτω κἂν πάντες λέγωνται ἄνθρωποι, μόνος ἐκεῖνος ἀληθὴς ἄνθρωπος ὁ τὴν εἰκόνα 
σῴζων καὶ τὸ πρωτότυπον κάλλος  μὴ ἀφανίζων. 
Εἶπεν αὐτὸν ἄνθρωπον,
ἵνα ἀπὸ τῆς φύσεως τὴν πρόθεσιν ἐπαινέσῃς.
Εἶπεν αὐτὸν ἀπὸ τῆς χώρας τῆς Αὐσίτιδος,
ἵνα ἀπὸ τῆς γῆς τῆς κομώσης τὴν ἀσέβειαν τὸν καρπὸν ἀνυμνήσῃς. 
Εἶπεν αὐτοῦ τὰ κτήματα,
ἵνα θαυμάσῃς τὰ πλεονεκτήματα.
Εἶπεν αὐτοῦ τὸν πλοῦτον,
οὐχ ἵνα τὴν περιουσίαν ἐπαινέσῃς, ἀλλ’ ἵνα γεγυμνωμένον αὐτὸν θαυμάσῃς.
Πάντων γὰρ ἀπεδύθη, καὶ τὴν εὐσέβειαν οὐκ ἀπεδύετο, ἀλλ’ ἦν ὥσπερ τις πόλις 
πολιορκουμένη, πάντων μὲν τῶν ἔξωθεν γεγυμνωμένη, μόνῳ δὲ τῷ τείχει φυλαττομένη.
Ἐγυμνώθη τέκνων, καὶ τοὺς καρποὺς τῆς εὐσεβείας οὐκ ἀπώλεσεν. Εἶχε γὰρ τέκνα τοὺς
τρόπους, εἶχε θυγατέρας τὰς ἀρετάς. Τρεῖς αὐτῷ θυγατέρες κατὰ σάρκα, τρεῖς αὐτῷ ἀρεταὶ
κατὰ πνεῦμα, καθώς φησιν ὁ Παῦλος·
Μένει δὲ τὰ τρία ταῦτα, πίστις, ἐλπίς, ἀγάπη· μείζων δὲ
τούτων ἡ ἀγάπη.
γυμνώθη πάντων, καὶ τὸν γεωργὸν τῆς φύσεως οὐκ ἠρνήσατο. ᾜδει γὰρ ὅτι τέκνα
παραμυθία διαδοχῆς,  ὁ δὲ Θεὸς γεωργὸς τῆς ῥίζης. Οὐκ ἠχθέσθη τοὺς καρποὺς
ἀποβαλλόμενος. ᾜδει γὰρ ὅτι μένει ὁ γεωργὸς τῆς ῥίζης.
Ἐγυμνώθη τῶν προβάτων, καὶ αὐτὸς ἦν πρόβατον ὑπὸ Θεοῦ φυλαττόμενον.
Ἐγυμνώθη τῶν βοῶν, καὶ τὰ μὲν ζεύγη τῶν βοῶν περιῃρεῖτο, τὸ δὲ ζεῦγος τῆς ψυχῆς καὶ 
τοῦ σώματος οὐ διετέμνετο, ἀλλ’ ὁμοῦ συμφωνήσασα ἡ σὰρξ καὶ ἡ ψυχὴ πρὸς εὐσέβειαν
εἷλκε τὸ ἄροτρον. †Τρόπον τῆς ὑπομονῆς ἐδέχετο τοὺς καρποὺς τῆς ἀρετῆς,  ἵνα πλεονάσῃ
τοὺς καρποὺς τῆς ὑπομονῆς.†
Ἦσαν αὐτῷ
κάμηλοι τρισχίλιαι,
ὄνοι νομάδες πεντακόσιαι.
Ἐγὼ νομίζω, ὅτι μικρὰ ἐκέκτητο, ἅπερ ἐκέκτητο. Εἰ γὰρ ἑκάστῳ πτωχῷ ἐχορήγει λέγων· 
«
Ὀφθαλμὸς ἤμην τυφλῶν, ποὺς δὲ χωλῶν», μικρὰ ἦν ἡ ὕπαρξις πρὸς τὴν πρόθεσιν· πλείων
ἦν ἡ χορηγία τῆς φιλοξενίας παρὰ τὴν περιουσίαν. Πτωχὸς ἦν Ἰὼβ οὐκ ἐπαρκῶν τῇ
προθυμίᾳ. Πλούσιος μὲν τῇ κτήσει, πτωχὸς δὲ πρὸς τὴν δύναμιν τῆς προαιρέσεως.
Ἦν αὐτῷ, φησίν,
καὶ ἔργα μεγάλα ἐπὶ τῆς γῆς· 
φιλοπτωχία καὶ φιλοξενία καὶ ὅσα εἰς ἀρετὴν τελεῖ. Ἀλλ’ ὁ μὲν οὕτως ἐκόμα οὐ τῷ πλούτῳ 
τῷ προσκαίρῳ μᾶλλον, ἀλλὰ τῷ τῆς εὐσεβείας. Ἄλλος δέ τις κοινῶς ἐκλαμβάνων τὸν λόγον
νομίζει ἔργα μεγάλα ἀμπελῶνας καὶ ἐλαιῶνας καὶ σπόριμα πλέθρα καὶ ὅσα τοιαῦτα.  Ἀληθῶς
δὲ
ἦν αὐτῷ ἔργα μεγάλα ἐπὶ τῆς γῆς κομῶντι τῷ πλούτῳ τῷ ἐπουρανίῳ.
Ὁ δὲ διάβολος, ὥσπερ ἔφθην εἰπὼν τῇ προτέρᾳ, ὑποτοπήσας ὁ παμμίαρος, ὅτι, ὥσπερ αὐτῷ
πλουτοῦντι συνεπλούτησε καὶ ἡ ἀρετή, οὕτω καὶ πτωχεύσαντι συμπτωχεύσει καὶ τὰ τῆς 
ἀρετῆς, γυμνοῖ αὐτὸν τῶν κτηνῶν, ἵνα γυμνώσῃ τῶν τῆς ἀρετῆς πλεονεκτημάτων, καὶ αἰτεῖται
παρὰ τοῦ Θεοῦ τὸν κατὰ τοῦ δικαίου πειρασμόν, ἵνα σὺ θάρσος λάβῃς, ὅτι οὐκ ἔχει δαίμων
ἐξουσίαν κατὰ Χριστιανοῦ οὐδὲ κατ’ ἀνδρὸς φοβουμένου τὸν Θεόν, ἐὰν μὴ ἐπιτροπὴ ἄνωθεν
γένηται ἢ διὰ παιδείαν ἢ διὰ συγχώρησιν. Θεὸς γάρ, ὅταν ἐπάγῃ παιδευτήρια, ἢ δίκην ἀπαιτεῖ
τῶν ἁμαρτημάτων, ἢ τὴν ἀρετὴν γυμνάζει τῶν θείων κατορθωμάτων. Οὐκ ἠδυνήθη 
πολεμῆσαι τῷ Ἰώβ, ἕως ἐπετράπη. Καὶ μὴ θαυμάσῃς, εἰ κατὰ τοῦ Ἰὼβ οὐκ εἶχε τὴν ἐξουσίαν
μὴ λαβὼν τὴν ἐπιτροπήν. Οὐδὲ γὰρ κατὰ χοίρων ἔχει ἐξουσίαν. Ἄκουε, πῶς ὁ Λεγεὼν
παρεκάλει λέγων· «
Εἰ ἐκβάλλεις ἡμᾶς, ἐπίτρεψον
ἡμᾶς ἀπελθεῖν εἰς τοὺς χοίρους.» Εἰ δὲ
χοίρων ἐξουσίαν οὐκ ἔχει μὴ ἐπιτρεπόμενος, τῶν κατ’ εἰκόνα Θεοῦ γενομένων πῶς ἔχει
ἐξουσίαν μὴ κελευόμενος; 
  Ἐγένετο, φησίν,
ὡς ἡ ἡμέρα αὕτη, καὶ ἦλθον οἱ ἄγγελοι τοῦ Θεοῦ παραστῆναι τῷ Κυρίῳ, καὶ
ὁ διάβολος ἔστη ἐν μέσῳ αὐτῶν.
Ἆρα σὺν τῇ ἀγγελικῇ λειτουργίᾳ παρίσταται ὁ διάβολος, καὶ ἐν μέσῳ τῶν ἁγίων πνευμάτων
τὸ ἀκάθαρτον πνεῦμα παρίσταται; Ἀλλ’ οὔτε οἱ ἄγγελοι παρέστησαν τῷ Θεῷ σωματικῶς
οὐδὲ ὁ Σατανᾶς σωματικῶς, ἀλλὰ πᾶσα ὑπουργία παράστασις λέγεται.  Ὥσπερ γὰρ ὁ Ἠλίας 
ἐπὶ γῆς πολιτευόμενος τῷ Θεῷ παρεστάναι ἐλέγετο, ὥς φησιν· «
Ζῇ Κύριος, ᾧ παρέστην
ἐνώπιον αὐτοῦ σήμερον», οὐχ ὅτι ἐν οὐρανοῖς ἀνελθὼν παρέστη, ἀλλ’ ὅτι τῷ θείῳ
κελεύσματι διηκονεῖτο,  οὕτω καὶ ὁ διάβολος ἔστη οὐκ ἐν τῷ οὐρανίῳ χώρῳ οὐδὲ ἐν ταῖς
ὑπερκοσμίοις δυνάμεσιν, ἀλλ’ ὡς κτίσμα Θεοῦ κελεύεται ποιεῖν τὰ καθήκοντα. Καὶ ὅπως,
ἄκουε. Μὴ γάρ μου ἁρπάσῃς τὸ ῥῆμα καὶ εἴπῃς· «Ὑπηρέτῃ κέχρηται ὁ Θεὸς τῷ διαβόλῳ;» 
Ὥσπερ ἐπὶ τῶν ἀνθρωπίνων ἐξουσιῶν εἰσὶ φανεροὶ στρατιῶται οἱ ταῖς τιμαῖς διακονούμενοι
καὶ εἰσὶν ὁμολογούμενοι  στρατιῶται οἱ πρὸς τὰς τιμωρίας ἀφωρισμένοι, οὕτω πρὸς μὲν τὰς
λειτουργίας τὰς ἀγαθὰς καὶ τὰς ὑπὲρ τῶν ἀνθρώπων οἰκονομίας ἄγγελοι ἅγιοι ἀποστέλλονται,
πρὸς δὲ τὰς κατὰ τῶν ἀνόμων ἀνθρώπων τιμωρίας δαίμονες ἐπιτρέπονται. Καὶ ὅπως, ἄκουε.
Ὅτε τῶν ἁγίων ἀγγέλων μέμνηται Παῦλος, φησίν·
Οὐχὶ πάντες λειτουργικὰ πνεύματά εἰσιν  εἰς διακονίαν ἀποστελλόμενα διὰ τοὺς μέλλοντας κληρονομεῖν σωτηρίαν;  Οἱ μὲν ἄγγελοι
ὑπηρετοῦσι ταῖς τῶν ἀνθρώπων σωτηρίαις, οἱ δὲ πικροὶ δαίμονες ταῖς κατὰ τῶν ἁμαρτωλῶν
τιμωρίαις.
Ἐξαπέστειλε γάρ, φησιν ὁ Δαυΐδ, εἰς τὴν Αἴγυπτον
θυμὸν καὶ ὀργὴν καὶ θλίψιν
ἀποστολὴν δι’ ἀγγέλων πονηρῶν. Οἱ τοίνυν δαίμονες, εἰ καὶ ἀφηνίασαν τῇ προθέσει, ἀλλ’
ὑπὸ τὸν ζυγὸν κεῖνται τῆς δουλείας καὶ κελεύονται ὡς δήμιοι πρᾶξαι τὰ προσταττόμενα. Καὶ 
μὴ θαυμάσῃς, εἰ Θεὸς κελεύει δαίμοσιν. Οἱ ἀπόστολοι ὡς δημίῳ κέχρηνται τῷ διαβόλῳ.
Λέγει Παῦλος·
Ἐπειδή τινες περὶ τὴν πίστιν ἠστόχησαν, τούτους παρέδωκα τῷ Σατανᾷ, ἵνα
παιδευθῶσι μὴ βλασφημεῖν. Καὶ πάλιν περί τινος ἐκπορνεύσαντος καὶ δίκην ὀφείλοντος τί
φησιν ὁ Παῦλος;
Συναχθέντων ὑμῶν καὶ τοῦ ἐμοῦ πνεύματος σὺν τῇ δυνάμει τοῦ Κυρίου
Ἰησοῦ ἔκρινα τὸν οὕτω τοῦτο κατεργασάμενον, τοῦτον παραδοῦναι τῷ Σατανᾷ εἰς ὄλεθρον  τῆς σαρκός, ἵνα τὸ πνεῦμα σωθῇ ἐν τῇ ἡμέρᾳ τοῦ Κυρίου.  Ἵνα γὰρ μὴ νομίσωσιν οἱ
δαίμονες, ὅτι πάντῃ κατὰ τῆς θείας αὐθεντίας ἐτυράννησαν, κελεύονται καὶ ἄκοντες ποιεῖν τὰ
προσταττόμενα, οὐ πράγματα εἰς εὐθηνίαν συντείνοντα, ἀλλὰ πράγματα εἰς τιμωρίαν
φέροντα. Οὐκ εἶδες καὶ τοὺς παρ’ ἡμῖν ἄρχοντας, ὅταν μὲν μετὰ τιμῆς τινα καλῶσιν, πῶς
ἀποστέλλουσι τοὺς δρομεῖς, κούρσωρας καλουμένους Ῥωμαϊστί, ὅταν δὲ μετ’ ἀτιμίας τινὰς 
ἕλκωσιν, ἑτέρους ἐκπέμπουσι στρατιώτας; Οὕτω καὶ ὁ Θεὸς τοῖς μὲν ἁγίοις ἀποστέλλει
διακόνους ἀγγέλους εἰς σωτηρίαν, ὅταν δὲ τιμωρήσασθαι βούληται, τοῖς δαίμοσιν ἐπιτρέπει.
Διὰ τοῦτο, ὅτε ἀπεφαίνετο κατὰ τοῦ Ἀχαὰβ ὁ Θεός, λέγει· «
Τίς πορεύσεται καὶ ἀπατήσει τὸν
Ἀχαὰβ καὶ πεσεῖται;» Ἀπεκρίθη πνεῦμα πονηρόν· «
Ἰδοὺ ἐγώ.»  ᾜδει γὰρ ὅτι εἰς τοῦτο
τέτακται ὁ διάβολος. Οἱ τοίνυν δαίμονες – σύγγνωτε δέ μοι, παρακαλῶ, περὶ πραγμάτων 
ἀοράτων καὶ οὐκ αἰσθητῶν διαλεγομένῳ, ἀλλ’ οὐδ’ ἂν ἀπ’ ἀρχῆς ἐπεχείρησά τι περὶ τῶν
τοιούτων εἰπεῖν, εἰ μὴ τὰς ἀφορμὰς ἐκ τῆς ἁγίας Γραφῆς ἐδανειζόμην· οὐ γὰρ ἀνθρωπίνης
ἐστὶν ἐννοίας μερίζειν τὰ ἀόρατα ἀπὸ τῶν αἰσθητῶν, ἀλλ’, ἐπειδὴ οἷς εἶπεν ὁ Θεὸς ἀντειπεῖν
οὐκ ἔστιν, τοῖς γεγραμμένοις στοιχοῦμεν, κἂν θέλωμεν, κἂν μή – οἱ τοίνυν πονηρότατοι
δαίμονες ἀποστέλλονται μὲν ἰδικῶς εἰσπράξασθαι παρὰ τῶν πονηρῶν τιμωρίαν, 
ἀποστέλλονται δὲ καὶ πρὸς δικαίους, οὐχ ἵνα τιμωρήσωνται, ἀλλ’ ἵνα πειράσωσιν. Ἐπειδὴ
γὰρ ἄγγελος ἅγιος ὑπουργῆσαι τῇ πείρᾳ οὐ κελεύεται – οὐδὲ γὰρ Θεὸς κελεύει τὸ ἀνάξιον
ἀγγέλῳ –, διὰ τοῦτο δαίμονες ταύτην ἐπιτρέπονται τὴν πεῖραν. Καὶ μὴ θαυμάσῃς, εἰ πρὸς
δικαίους δαίμονες ἀποστέλλονται. Ἀνήχθη γὰρ ὁ Δεσπότης πάντων ἀπὸ τοῦ Ἰορδάνου εἰς τὴν
ἔρημον πειρασθῆναι ὑπὸ τοῦ διαβόλου. Εἰ τοίνυν τὸν Σωτῆρα τῶν ἁπάντων διάβολος 
ἐπείρασεν, τί θαυμάζεις, εἰ κατὰ δικαίου εἰς γυμνάσιον ὑπομονῆς δαίμων ἀποστέλλεται;
Ἀποστέλλεται δὲ οὐ τοῦ Θεοῦ κελεύοντος, ἀλλὰ συγχωροῦντος.
Σχηματίζει δὲ ἡ Γραφὴ ὡς ἐν προσωποποιΐᾳ τὸν λόγον. Οὐ γὰρ φωνὴ παρὰ Θεοῦ χωρεῖ πρὸς
πονηρὸν δαίμονα οὐδὲ καταξιοῦται ταύτης ἡ παραβάτις ἐκείνη πρόθεσις – φύσις γὰρ ἀγαθή,
πρόθεσις δὲ κακή – οὐ καταξιοῦται τῆς ἀχράντου φωνῆς.  Ἐὰν δὲ εἴπῃς, ὅτι «
Εἶπεν ὁ Κύριος  τῷ διαβόλῳ», ἐρῶ σοι ἀπὸ τοῦ Δαυΐδ· «
Τῷ δὲ ἁμαρτωλῷ εἶπεν ὁ Θεός· “Ἵνα τί σὺ διηγῇ τὰ
δικαιώματά μου;”» Ἆρα φωνὴν ἔρρηξε πρὸς τὸν ἁμαρτωλόν; Ἀλλὰ δι’ ὧν *...* φθέγγεται, δι’
αὐτῶν τῶν πραγμάτων λαλεῖ πρὸς τοὺς ἀναξίους. 
Ἐπέταξεν ὁ Θεὸς τῷ κήτει. Ἆρα φωνὴν
ἐκπέμψας ἢ πρόσταγμά τι νευρώσας; 
Ἐκέλευσεν ὁ Θεὸς σκώληκι ἑωθινῇ. Οὕτως, ἐὰν
σχηματίσῃ ὁ λόγος, ὅτι Θεὸς ἐφθέγξατο πρὸς τὸν διάβολον, μὴ ἐξ ἰσοτιμίας παραγάγῃς τὴν 
ἄτιμον ταύτην καὶ παραβεβηκυῖαν πρόθεσιν εἰσαγομένην εἰς πρόσωπον τοῦ Δεσπότου.
Ἀλλ’ ἑστήκασιν οἱ ἄγγελοι κατὰ τὴν διατεταγμένην ἀκολουθίαν. Ἦλθε δὲ ὁ διάβολος καὶ
παρέστη ἐν μέσῳ τῶν ἀγγέλων. Διὰ τί ἐν μέσῳ τῶν ἀγγέλων; Ἵνα μάθῃς, ὅτι ἀγγέλου μὲν
φύσιν ἔλαβεν, προδότου δὲ πρόθεσιν ἐπεδείξατο. Διάβολος γάρ, ἀδελφοί, οὐ φύσεως
ὄνομα, ἀλλὰ προαιρέσεως. Διὰ τί διάβολος; Οὐ γὰρ διάβολος ἐγένετο, ἀλλὰ ἄγγελος ἐκτίσθη. 
Διάβολος δὲ ὠνομάσθη ὡς διαβάλλων καὶ Θεὸν ἀνθρώποις καὶ ἄνθρωπον Θεῷ, καὶ ὡς
συγκρούων Δεσπότην πρὸς οἰκέτην καὶ τὸν οἰκέτην πρὸς τὸν Δεσπότην.  Ὅταν γὰρ
ὑποβάλλῃ ἡμῖν ὁ διάβολος καὶ εἴπῃ· «Πόσα κακὰ ἐν τῷ κόσμῳ; Ποῦ ὁ Θεός; Διὰ τί μὴ
προΐσταται;», διαβάλλει τὸν Δημιουργὸν πρὸς ἡμᾶς. Ἔργον γὰρ τοῦ διαβόλου τοῦτο.
Διαβάλλει τὸν Θεὸν πρὸς τὸν Ἀδὰμ λέγων· «
ᾜδει ὁ Θεὸς ὅτι ᾗ ἂν ἡμέρᾳ φάγησθε 
ἀπὸ τοῦ  ξύλου, ἔσεσθε ὡς θεοί. Βασκαίνων», φησίν, «ἐκώλυσεν ὑμᾶς τῆς βρώσεως.» Ἐκεῖ τὸν Θεὸν
διαβάλλει πρὸς τὸν Ἀδάμ, ὧδε τὸν Ἰὼβ πρὸς τὸν Θεόν· «
Μὴ γὰρ δωρεὰν σέβεται Ἰὼβ τὸν
Θεόν; Ὑπομίσθιός ἐστιν, οὐκ ἐνάρετος. Μισθόν σοι τελεῖ τῆς εὐπραγίας. Περίελε τὰ χρήματα
καὶ γυμνοῦται αὐτοῦ ἡ πρόθεσις.» Ἐπεὶ οὖν εἶδεν ὁ Θεὸς τὸν δίκαιον τῇ ὑπονοίᾳ ἐκείνου
ὑβριζόμενον, περιαιρεῖ τὰ κτήματα, ἵνα περιέλῃ τὴν ὑποψίαν καὶ γυμνὴν δείξῃ τὴν εὐσέβειαν. 
Καὶ βλέπε τοῦ πονηροῦ τὴν πρόθεσιν·
Εἶπεν, φησίν,
ὁ Κύριος τῷ διαβόλῳ· «
Πόθεν παραγέγονας;» Εἶτα ὁ ὑπερήφανος καὶ ἀλαζὼν
καὶ μήτε τὴν ἑαυτοῦ τάξιν εἰδὼς μήτε τοῦ ἐρωτῶντος τὴν ἀξίαν λέγει· «
Περιελθὼν τὴν γῆν
καὶ ἐμπεριπατήσας τὴν ὑπ’ οὐρανὸν πάρειμι.» Μονονουχὶ βούλεται δεῖξαι, ὅτι κρατεῖ τῆς
ὑπ’ οὐρανόν, ὅτι πάντα αὐτῷ πεπάτηται γήϊνα, ὅτι πάντας ὑπὸ πόδας ἔχει τοὺς ἀνθρώπους. 
 
«
Ἐμπεριελθὼν τὴν γῆν καὶ ἐμπεριπατήσας τὴν ὑπ’ οὐρανὸν πάρειμι.» Ἐκκόπτεται τοῦ
διαβόλου ἡ ἀλαζονεία. Ἐπειδὴ γὰρ ἐνόμισε κρατεῖν τῆς τοῦ Θεοῦ εἰκόνος, ἐκβάλλεται τῆς
γῆς, ὥστε μηκέτι ἐμπεριπατεῖν καὶ ἐξορίζει αὐτὸν ὁ πάντων Δεσπότης. Αὐτὸς γάρ ἐστιν
ὁ ἐπαγγειλάμενος, ὅτι· «
Ἐνοικήσω ἐν αὐτοῖς καὶ ἐμπεριπατήσω καὶ ἔσομαι αὐτῶν Θεός.»
Τὰ πρῶτα ἐμπεριεπάτει ὁ διάβολος. Ὅτε ἡ εἰδωλολατρεία ἐκέχυτο, ὅτε ἡ ἀσέλγεια 
ἐκράτει, ὅτε πάντα τὰ τῆς κακίας ἤκμαζεν, ὁ διάβολος ἐμπεριεπάτει. Ὅτε μέντοι ἁγιωσύνη
καὶ δικαιοσύνη καὶ ἀλήθεια παρὰ τοῖς φυλάττουσι τὴν ἀλήθειαν, ὁ Θεὸς ἐνοικεῖ καὶ
ἐμπεριπατεῖ. 
«
Προσέσχες» οὖν, φησίν, «
τῇ διανοίᾳ σου κατὰ τοῦ θεράποντός μου Ἰώβ, ὅτι οὐκ ἔστι κατ’
αὐτὸν τῶν ἐπὶ τῆς γῆς ἄμεμπτος, δίκαιος, ἀληθινός, ἀπεχόμενος ἀπὸ παντὸς πονηροῦ.» 
Ἐπειδὴ εἶπεν· «
Πᾶσαν περιῆλθον τὴν ὑπ’ οὐρανόν», καὶ ἠλαζονεύετο ὡς πάντων κρατῶν,
παραλύων αὐτοῦ τὴν ἀλαζονείαν ὁ λόγος τῆς ἀληθείας φησὶ πρὸς αὐτόν·
«Εἶδες τὸν ἄνθρωπον τὸν ὑπὸ σοῦ μὴ πεπατημένον, ἐπειδὴ πάντων, ὡς ἔφης, κρατεῖς;
Εἶδες τὸν πάσης σου τῆς κακίας κρατήσαντα;
Εἶδες τὸν πατήσαντά σε τὸν πατοῦντα πάντας; 
Εἶδες τὸν ἐκλύσαντά σου τὴν τυραννίδα,
καὶ τὴν ἀδικίαν ἐκλύσαντα τῇ δικαιοσύνῃ καὶ τὴν ἀσέβειαν τῇ εὐσεβείᾳ;»
Ἀνθίσταται τῷ Θεῷ καὶ λέγει· «
Οὐ δωρεὰν σέβεται.» Προσέθηκε τὰ κτήματα,
ἵνα ὑβρίσῃ αὐτοῦ τὸν τρόπον,
ἵνα ὑβρίσῃ αὐτοῦ τὸ ἦθος, 
ἵνα ταῖς ὑπονοίαις νόθον δείξῃ τὴν ἀρετήν.
«Σὺ δέδωκας αὐτῷ τὴν ἀφθονίαν. Περίελε τὴν ἀφθονίαν, καὶ γυμνοῦται ἡ ὑπόκρισις.»
Λέγει ὁ Θεός· «
Ἅψαι πάντων ὧν ἔχει.»  ᾜδει γὰρ ὁ Θεὸς ὅτι ἀκόρεστον ἔχει τὴν πρόθεσιν
εἰς τὴν πλεονεξίαν, καὶ λέγει· «Ἰδοὺ πάντων δίδωμί σοι τὴν ἐξουσίαν,
αὐτοῦ δὲ μόνου
μὴ
ἅψῃ.» Ὅροις περιορίζει τὴν κακίαν τοῦ διαβόλου.  Βλέπε λοιπόν, οἷον ἀποτείνει τόξον κατὰ 
τοῦ δικαίου, οἷα πέμπει βέλη.
Ἐξῆλθεν, καὶ πρῶτον σχηματίζεται αὐτὸς ὁ τῶν κακῶν ἐργάτης, αὐτὸς ἑαυτὸν ἄγγελον τῶν
κακῶν παραστήσας·  αὐτὸς ἔπληξε τὰ κτήνη καὶ αὐτὸς ἀπαγγέλλει τὴν πληγήν. Εἶπε γάρ,
φησίν, ὁ διάβολος τῷ Ἰώβ· «
Τὰ ζεύγη τῶν βοῶν σου ἠροτρία, καὶ αἱ θήλειαι ὄνοι ἐνέμοντο,
καὶ ἦλθον οἱ αἰχμαλωτεύοντες, καὶ κατέσφαξαν τοὺς παῖδάς σου, καὶ ὑπελείφθην ἐγὼ μόνος,  καὶ ἦλθον τοῦ ἀπαγγεῖλαί σοι.» Πρώτη πεῖρα τοῦ διαβόλου, πρῶτον βέλος κατὰ τοῦ γενναίου
ἀγωνιστοῦ. Ἀλλ’ ἀντέστησεν Ἰὼβ
τὸν θυρεὸν τῆς πίστεως τὸν δυνάμενον πάντα τὰ βέλη
τοῦ πονηροῦ τὰ πεπυρωμένα σβέσαι. 
Τὰ ζεύγη τῶν βοῶν ἀπώλετο, καὶ ἡ ψυχὴ οὐκ ἐμερίζετο.
Αἱ ὄνοι ἀπώλοντο, καὶ ὁ εὐγενὴς πῶλος τὸν χαλινὸν τῆς εὐσεβείας οὐκ ἠρνήσατο. 
Εἶδεν ἀγγελίαν πικρὰν τῆς ἀπωλείας τῶν κτημάτων, καὶ ἔμενεν ὡς ἀσφαλὴς πύργος καὶ
ἀκαταγώνιστος. Ὁ διάβολος πικρὸς ὢν τῇ κακίᾳ καὶ πικρὸς ὢν τὴν προαίρεσιν μετεμελήθη
οὕτως ἀπαγγείλας. Καὶ πρόσεχε ἀκριβῶς, παρακαλῶ, μὴ διαφύγῃ σε ἡ τοῦ πονηροῦ ἔννοια,
ἣν καὶ ὁ ἀπόστολος ἀκριβῶς κατοπτεύσας φησίν·
Οὐ γὰρ αὐτοῦ τὰ νοήματα ἀγνοοῦμεν. Ὡς
οὖν ἀπήγγειλεν αὐτῷ, ὅτι «
Τὰ ζεύγη τῶν βοῶν ἠροτρία, καὶ αἱ θήλειαι ὄνοι ἐνέμοντο, καὶ  ἦλθον οἱ αἰχμαλωτεύοντες», εἶδε δὲ τὸν Ἰὼβ γενναίᾳ ψυχῇ φέροντα τὴν ἀγγελίαν,
μετεμελήθη, ὅτι κακῶς ἀπήγγειλεν, καὶ μονονουχὶ εἶπε πρὸς ἑαυτὸν ὁ διάβολος·  «Κακῶς
ἀπήγγειλα εἰπὼν αὐτῷ, ὅτι ἄνθρωποι αὐτῷ ἐπολέμησαν. Δύναται λογίσασθαι, ὅτι “Εἰ
ἄνθρωποί με ἠδίκησαν, τί πρὸς τὸν Θεόν;” Κακῶς», φησίν, «ἐτόξευσα, οὐ κατὰ σκοποῦ
ἔβαλον, ἀπέτυχον τῆς τοξείας, περιεπλανήθη τὰ βέλη. Εἶπον, ὅτι ἄνθρωποι
ᾐχμαλώτευσαν. 
Δύναται οὗτος εἰπεῖν· “Τί οὖν τὴν τῶν ἀνθρώπων ἀδικίαν Θεῷ ἐπιγράψω; Ἄλλοι οἱ
ἠδικηκότες καὶ ἄλλος ἔσται ὁ βλασφημούμενος;”» Ἵνα οὖν μεταγάγῃ αὐτοῦ τὴν διάνοιαν
ἀπὸ τῶν ἀνθρώπων εἰς Θεὸν καὶ δείξῃ αὐτῷ οὐκ ἀνθρώπους καταβλάπτοντας, ἀλλὰ Θεὸν
πολεμοῦντα, λέγει αὐτῷ·
«
Πῦρ ἔπεσεν ἐκ τοῦ οὐρανοῦ. 
Μὴ δύνῃ εἰπεῖν, ὅτι ἐχθροὶ ἔρριψαν ἄνωθεν;
Ὕβρισον τὸν ἀδικήσαντα, βλασφήμησον τὸν πολεμήσαντα.
Πῦρ ἔπεσεν ἐκ τοῦ οὐρανοῦ.
Διὰ τί λατρεύεις τῷ ἀδικήσαντι;
Διὰ τί προσκυνεῖς τὸν ἀναλίσκοντά σου τὰ κτήματα;  Πῦρ ἔπεσεν ἐκ τοῦ οὐρανοῦ.»
Ἤκουσεν ὁ Ἰὼβ καὶ πάλιν ἤνεγκε γενναίως. Ἡ γὰρ ὑπομονὴ ἐκείνου ἀληθῶς ὑπομονὴ ἦν
μέχρι τέλους παρατεταμένη, περὶ ἧς φησιν ὁ Σωτήρ· «
Ὁ ὑπομείνας εἰς τέλος οὗτος
σωθήσεται.»
«
Πῦρ ἔπεσεν ἐκ τοῦ οὐρανοῦ.» 
Καὶ τί θαυμαστόν, εἰ πῦρ ἔπεσεν ἐκ τοῦ οὐρανοῦ; Καθ’ ἡμέραν ἔκαμνον προσφέρων θυσίας
ὑπὲρ τῶν τέκνων. Ἃ καθ’ ἡμέραν κάμνων προσέφερον, ἀθρόον ὁ Θεὸς εἰς θυσίαν ἔλαβεν. 
«
Πῦρ ἔπεσεν ἐκ τοῦ οὐρανοῦ.»
Εἰ ἐγὼ μόνος ἐνεδυόμην, δικαίως ἤλγουν. Εἰ δὲ πένητες ἐνεδύοντο, μὴ δύναται ἀμελῆσαι ὁ
Δεσπότης τῶν πτωχῶν;  Οἶδα ὅτι, ἃ ἔλαβεν εἰς θυσίαν, ἀποδίδωσιν εἰς τὸ πενταπλάσιον. 
 
Μὴ γὰρ ἐξ ἀδικίας συνήχθη τὰ κτήματα;
Μὴ γὰρ ἀπὸ πλεονεξίας ἐκτησάμην τὰ πρόβατα;
«
Ἐκ τῆς κουρᾶς τῶν προβάτων μου ἐθερμάνθησαν ὦμοι πενήτων, καὶ στόμα χήρας εὐλόγησέ
με.» Οἶδε τί ποιεῖ ὁ Θεός. Νῦν ἔλαβέ μου τὴν ὕπαρξιν ὡς θυσίαν, πολυπλασιάζει δέ μου τὴν
οὐσίαν εἰς πλεονασμὸν ἀρετῆς. Οὐ σαλεύει με τὰ ἔξωθεν βέλη τοῖς ἔσωθεν ὠχυρωμένον, 
στηρίζει δέ με μᾶλλον ἔνδοθεν τὰ τοῦ Θεοῦ βέλη.
Τὰ γὰρ
βέλη τοῦ δυνατοῦ ἠκονημένα, περὶ
ὧν ἔλεγε Δαυΐδ, ὅτι
Τὰ βέλη σου ἐνεπάγησάν μοι. Τὰ βέλη ποῖα;
Βέλος εὐσεβείας,
βέλος δικαιοσύνης,
βέλος πόθου πρὸς Θεόν, 
βέλος ζήλου ἀρετῆς.
Τούτοις τοῖς θείοις βέλεσιν ἡ ψυχὴ τιτρώσκεται.
Ὡς οὖν πᾶσαν πεῖραν προσαγαγὼν ὁ διάβολος καὶ τῶν κτημάτων γυμνώσας τῆς ἀρετῆς οὐκ
ἐγύμνωσεν, χωρεῖ λοιπὸν ἐπὶ τὴν φύσιν καὶ τὴν γεωργίαν τῆς φύσεως βιάζεται καὶ ἀποσπᾷ
τοὺς κλάδους ἀπὸ τῆς ῥίζης καὶ συντρίβει τοὺς παῖδας τοῦ καλοῦ ἀγωνιστοῦ.  Περιαιρεῖ τὸν 
καρπόν, ἵνα λυπήσῃ τὸν γεννήσαντα. Καὶ τί ποιεῖ; Βλέπε καὶ τὴν ἀγγελίαν τοῦ πονηροῦ, πῶς
μεστή ἐστιν εἰρωνείας, καὶ εἰς γοητείαν ῥέπουσα καὶ κατακλάσαι τὴν ψυχὴν τοῦ γενναίου
δυναμένη. Λέγει αὐτῷ· «
Τῶν υἱῶν σου καὶ τῶν θυγατέρων σου ἐσθιόντων καὶ πινόντων ἐν τῇ
οἰκίᾳ τοῦ πρεσβυτέρου σου υἱοῦ ἦλθε πνεῦμα μέγα ἐκ τῆς ἐρήμου καὶ συνέσεισε τὸν οἶκον,
καὶ ἔπεσεν ἐπὶ τὰ παιδία σου, καὶ ἐτελεύτησαν.» Καὶ τὸ ῥῆμα ὑποκριτικόν, δυνάμενον ἐγεῖραι 
πένθος. Οὐκ εἶπεν· «Ἐπὶ τὰ τέκνα σου», ἀλλά· «
Ἐπὶ τὰ παιδία»
, ἵνα τῶν παίδων ἀκούσας εἰς
οἶκτον ἔλθῃ, ἵνα καμφθῇ πρὸς συμπάθειαν. 
«
Ἦλθε πνεῦμα μέγα ἐκ τῆς ἐρήμου.»
Πάλιν τὸν κριτὴν διαβάλλει. Πνεῦμα γὰρ οὐκ ἀνθρώποις ὑπακούει, ἀλλὰ τῷ Θεῷ. 
«
Ἔπεσεν ἐπὶ τὰ παιδία σου, καὶ ἐτελεύτησαν.»  Τότε Ἰὼβ ἀνέστη.
Οὕτω γὰρ γέγραπται. Καλὸν τὸ
Ἀνέστη. Οὐ γὰρ κατέπεσε τῇ πληγῇ, ἀλλ’
ἀνέστη τῇ δυνάμει
τῆς εὐσεβείας.
Ἀνέστη καὶ προσεκύνησεν.
Μισθὸς συμφορῶν ἡ προσκύνησις.  Τυπτόμενος εὐλόγει, συμφοραῖς βαλλόμενος εὐχαρίστει.  Περιεκείρετο τὴν κόμην.
Νῦν ἐφ’ ἡμῶν τῶν πενθούντων πολλοὶ τρέφουσι κόμην, ἐκεῖνος δὲ περιαίρει. Διὰ τί; Τῷ
πενθοῦντι τὸ σπουδαζόμενον εἰς τὸ ἐναντίον σχῆμα περιστῆσαι τὴν κατάστασιν. Ὅπου οὖν
τιμᾶται κόμη, σημεῖον πένθους τὸ [μὴ] κείρεσθαι.  Πανταχοῦ γὰρ τὸ ἐναντίον ζητεῖται
σχῆμα ἀπὸ τῶν πενθούντων. 
  Καὶ διέρρηξε τὰ ἱμάτια,
τῷ μὲν σχήματι πρὸς τὸ πάθος ἀποδυρόμενος, τῷ δὲ πράγματι πρὸς τὴν ἀρετὴν ἀποδυόμενος.
Ἀποδύεται τὸ ἱμάτιον, ἵνα ὡς γυμνὸς ἀθλητὴς περιπλακῇ τῷ ἀντιπάλῳ  καὶ ἐξ ἀναντιρρήτου
πάλης βραβεύσῃ τὴν δικαιοσύνην. Ἀπεδύσατο τὸ ἱμάτιον ὁ ἐνδεδυμένος τὴν δικαιοσύνην.
Καί φησιν ὁ μέγας λαμπτὴρ τῆς εὐσεβείας· 
«
Ὁ Κύριος ἔδωκεν, ὁ Κύριος ἀφείλετο· ὡς τῷ Κυρίῳ ἔδοξεν, οὕτω καὶ ἐγένετο· εἴη τὸ ὄνομα
Κυρίου εὐλογημένον εἰς τοὺς αἰῶνας.»
Ὢ γενναίας ψυχῆς. Αὕτη ἡ φωνὴ βέλος ἐγένετο κατὰ τοῦ διαβόλου· αὕτη ἡ φωνὴ βέλη κατὰ
τῶν δαιμόνων ἀπέστειλεν, ἔρρηξε τὴν φάλαγγα τῶν ἐναντίων.
«
Γυμνὸς ἐξῆλθον ἐκ κοιλίας, γυμνὸς καὶ ἀπελεύσομαι.» 
Ἀποστολικὴ φωνὴ πρὸ τῶν ἀποστολικῶν χρόνων ἀνδριζομένη.
«
Γυμνὸς ἐξῆλθον ἐκ κοιλίας μητρός, γυμνὸς καὶ ἀπελεύσομαι.»
Ὡς ὁ ἀπόστολος·
Οὐδὲν γὰρ εἰσηνέγκαμεν εἰς τὸν κόσμον· δῆλον, ὅτι οὐδὲ ἐξενεγκεῖν τι
δυνάμεθα. 
«
Ὁ Κύριος ἔδωκεν, ὁ Κύριος ἀφείλετο.» 
Πάντων περιῃρέθη, ἵνα συντέμω, καὶ ἡ γυνὴ ὑπολέλειπτο, τὸ ἀρχαῖον ὄργανον τοῦ διαβόλου.
Ἡ γυνὴ ὑπολέλειπτο οὐ φεισαμένου τοῦ διαβόλου, ἀλλ’ ἑαυτῷ τὸ ὅπλον τηρήσαντος. Ἐπειδὴ
γὰρ ᾔδει ὅτι διὰ γυναικὸς τὸν πρῶτον ἄνθρωπον κατηγωνίσατο, φυλάττει τὴν γυναῖκα, ἵνα
τῷ ὁμοίῳ ὅπλῳ χρήσηται πρὸς τὴν ἐπιβουλήν.
Ἀλλ’ ἐκεῖ εὗρε τὸν Ἀδάμ, ὧδε τὸν Ἀδὰμ οὐχ εὑρίσκει. 
Ἐκεῖ τὸν Ἀδὰμ εὗρε καὶ τὴν Εὔαν· ὧδε τὴν μὲν Εὔαν εὗρεν, τὸν δὲ Ἀδὰμ οὐχ εὗρεν. 
Λέγει αὐτῷ ἡ γυνή· «
Ἕως τίνος καρτερήσεις;» Τὰ ῥήματα τοῦ διαβόλου.  Τὸ «
Ἕως τίνος»
βασανιζομένου ἦν ἡ φωνή.
Ἐγὼ βασανίζομαι, καὶ σὺ λέγεις· «
Ἕως τίνος;»
Ἐγὼ τύπτομαι, καὶ σὺ ναρκᾷς πρὸς τὰς πληγὰς τοῦ βασανιζομένου; 
«
Ἕως τίνος κάθησαι περιμένων ἡμέραν ἐξ ἡμέρας τὴν σωτηρίαν;»
Ἄκων ὁ διάβολος τὴν ἀρετὴν τοῦ Ἰὼβ ἀνυμνεῖ, κηρύττει αὐτοῦ τὴν ὑπομονήν, ὅτι ἐπ’ ἐλπίδι
ἠγωνίζετο.
«
Ἕως τίνος;» 
Εἶτα βλέπε τὸ σοφὸν τοῦ συγγραφέως.
Καὶ ἐμβλέψας, φησίν,
αὐτῇ Ἰὼβ εἶπεν. Οὐκ εἶπεν· 
προσσχὼν αὐτῇ, ἀλλ’·
ἐμβλέψας. Ἐμβλέψας, διὰ τί; Ἠγνόει γὰρ τὴν ἑαυτοῦ γυναῖκα; Οὐκ
αὐτῇ συνέζησεν; Οὐκ ἐξ αὐτῆς ἐτεκνώσατο; Διὰ τί ἐνέβλεψεν; Τὸ
ἐμβλέψας δείκνυσιν, ὅτι
οὐκ αὐτὴν βλέπει, ἀλλὰ τὸν ἐν αὐτῇ.  Ἐνέβλεψε τῷ διαβόλῳ ὁ Ἰώβ· εἶδε τὸν ἐν τῷ ὄφει
λαλήσαντα καὶ νῦν ἐν τῇ γυναικὶ λαλοῦντα.
Καὶ λέγει· «
Ὡς μία τῶν ἀφρόνων ἐλάλησας.» Διὰ τί οὐκ εἶπεν· «
Ὡς μία τῶν ἀσεβῶν,
ὡς μία 
τῶν ἀθέων;» ᾜδει αὐτὴν οὐκ ἄθεον, ἀλλ’ ὑπ’ ἀφροσύνης ὑφαρπασθεῖσαν. Ἄλλως δέ,
ἀδελφοί, κυρίως τῷ τὸν Θεὸν ἀρνουμένῳ ἡ τοῦ ἄφρονος δίδοται φωνή.
Εἶπε γὰρ
ἄφρων ἐν
καρδίᾳ αὐτοῦ· «
Οὐκ ἔστι Θεός.»
«
Ὡς μία τῶν ἀφρόνων.»
Ὡσεὶ [τις] ἔλεγεν·  «
Ὡς ἡ Εὔα
ἐλάλησας.»
«
Εἰ τὰ ἀγαθὰ ἐδεξάμεθα ἐκ χειρὸς Κυρίου, τὰ κακὰ οὐχ ὑποίσομεν;»
Ὢ γενναίας ψυχῆς. Ἐνταῦθά μοι δοκίμασον αὐτοῦ τὴν ψυχήν.
Οὐκ ᾔδει Ἰὼβ ὅτι ὑπὲρ ἀρετῆς ἠγωνίζετο.
Οὐκ ᾔδει ὅτι ὑπὲρ ὑπομονῆς στέφεται, ἀλλ’ ἐνόμιζε συμφορὰν εἶναι θεήλατον. 
Κακὰ ἐνόμισεν, καὶ κακὰ νομίσας οὐχ ὡς ὑπὲρ κακῶν ἐβλασφήμησεν. Εἰ δὲ κακὰ νομίσας 
οὕτως ἠγωνίσατο, εἰ ᾔδει τὸν στέφανον, οὐ πολλῷ μᾶλλον ἠγωνίζετο; Διὰ τί δέ, ἀδελφοί, οὐ
προλαβὼν εἶπεν αὐτῷ ὁ Θεός· «Βλέπε, τί ποιεῖς. Ὁ διάβολος μέλλει παρατάττεσθαί σοι,
μέλλει κατὰ σοῦ ὁπλίζεσθαι. Ἀγωνίζου, ἴσχυε,
ἵνα μή σου παρατρέψῃ τὴν διάνοιαν,
ἵνα σου μὴ συλήσῃ τοὺς λογισμούς, 
ἵνα σου μὴ πολιορκήσῃ τὴν ψυχήν.
Ἴσχυε.» Καὶ μὴ νομίσῃς, ὅτι ἀνοίκειον Θεῷ τὸ παραγγεῖλαι τῷ ἀθλητῇ τὴν πάλην. Τῷ Πέτρῳ
λέγει ὁ Κύριος· «
Πέτρε, ἰδοὺ ὁ Σατανᾶς ἐξῃτήσατο ὑμᾶς σινιάσαι ὡς τὸν σῖτον.» Τοῖς
ἀποστόλοις προλέγει τοὺς πειρασμούς, τῷ Ἰὼβ οὐ προλέγει τὴν ἄθλησιν.
Μὴ ἀδικία παρὰ τῷ
Θεῷ; Μὴ γένοιτο. Τοὺς μὲν παραθαρσύνει, τὸν δὲ καταλιμπάνει. Διὰ τί μὴ λέγει αὐτῷ, ὡς 
τοῖς ἀποστόλοις;
ᾜδει ὁ Θεὸς τοῦ διαβόλου τὴν κακίαν,
ᾔδει τὸν φθόνον,
ᾔδει τὴν ὑπόνοιαν δυναμένην ἀμβλῦναι τὴν ἀρετήν.
Εἰ εἶπεν αὐτῷ ὁ Θεός· «Πρόσεχε σεαυτῷ καὶ ἀγώνισαι. Ἐὰν ὑπομείνῃς εἰς τέλος, τὰ 
ὑπάρχοντά σοι εἰς τὸ διπλάσιον ἀποδίδωμι, βασιλείαν οὐρανῶν κληρονομεῖς, στεφάνους
ἀθανασίας δέχῃ, πᾶσα ἡ οἰκουμένη μεστὴ τῶν σῶν ἐπαίνων γενήσεται», εἰ ταῦτα εἶπεν,
ἠγωνίζετο μὲν ὁ δίκαιος, ὁ δὲ διάβολος πάλιν ἀφορμὴν ἐλάμβανεν. Καὶ εἰ μὲν ἀγωνισάμενος
οὕτως ἐνίκησεν, ἔλεγε τῷ Θεῷ· «Μὴ γὰρ δωρεὰν ἠγωνίσατο;
Ἐπηγγείλω αὐτῷ ἀθανασίαν, 
ἐπηγγείλω βασιλείαν,
ἐπηγγείλω στεφάνους.»
Εἰ τῶν προσκαίρων λαβὼν τὴν ἀπόλαυσιν ὑπενοήθη οὐχ ὡς δίκαιος, ἀλλ’ ὡς ὑπομίσθιος,
εἰ ἔλαβε τῶν αἰωνίων τὴν ὑπόσχεσιν, οὐ πολλῷ μᾶλλον ὁ διάβολος ἀφορμὴν ἐλάμβανεν;
Ἀλλὰ κρύπτει τοὺς στεφάνους, ἵνα γυμνώσῃ τοὺς ἄθλους. 
 
Κρύπτει τὸ βραβεῖον, ἵνα δείξῃ τὸν ἀθλητήν.
«Διὰ τί οὖν», φησὶν ὁ ἀκροατής, «καὶ τοῖς ἀποστόλοις οὐκ ἔκρυψεν; Εἰ γὰρ διὰ τοῦτο οὐκ
εἶπε τῷ Ἰώβ, διὰ τί μὴ τῷ αὐτῷ τρόπῳ καὶ ἐπὶ τῶν ἀποστόλων ἐσιώπησε τὸν ἆθλον;»
Ἰὼβ μόνος ἠγωνίζετο,
ὑπὲρ ἑαυτοῦ ἔκαμνεν, 
ὑπὲρ ἑαυτοῦ ἠγωνίζετο.
Οἱ δὲ ἀπόστολοι κήρυκες ἦσαν τῆς γῆς καὶ διδάσκαλοι τῆς οἰκουμένης. Αὐτοὺς κρύψαι
ἠδύνατο, ἀλλὰ τῷ κόσμῳ ζημία τὸ πρᾶγμα ἐγίνετο.
Ἠδύνατο Παῦλος ἄνευ στεφάνων ἐπαγγελίας ἀγωνίσασθαι,
ἠδύνατο Πέτρος ἄνευ ἐπαγγελίας ἀνδρίσασθαι, 
ἠδύναντο οἱ ἀπόστολοι μὴ δεξάμενοι ἐπαγγελίαν ἀγαθῶν ὑπὲρ ἀρετῆς ἀγωνίσασθαι.
Ἀλλ’ οὐ πανταχοῦ Παῦλος,
οὐ πανταχοῦ Πέτρος. 
Πολλῶν ἀσθενοῦσιν αἱ ψυχαί,
πολλῶν ὀκλάζουσιν αἱ διάνοιαι. 
Εἰ γὰρ σήμερον κηρυττομένης μελλόντων ἀγαθῶν ἀπολαύσεως, συνδιαιτήσεως ἀγγελικῆς,
τῆς ἐν παραδείσῳ τρυφῆς, καταφρονοῦσι τῶν ἐπηγγελμένων πολλοὶ καὶ προστετήκασι πρὸς
τὰ παρόντα, εἰ πάντῃ ἐσιωπήθη, τίς ἂν προσέδραμε τῇ εὐσεβείᾳ; Εἰκότως οὖν, ἀδελφοί,
τῷ μὲν Ἰὼβ οὐ δείκνυσι τὰ μέλλοντα, ἵνα στερροτέραν δείξῃ τὴν πρόθεσιν,
τοῖς δὲ ἀποστόλοις ἐπαγγέλλεται τὰ μέλλοντα, 
ἵνα τῶν ἀκροατῶν διεγείρῃ τὰς ψυχάς,
ἵνα τῆς οἰκουμένης νευρώσῃ τὴν διάνοιαν.
Πολλοὶ νῦν ἀκούουσι περὶ βασιλείας, καὶ καταφρονοῦσιν.
Πολλοὶ Χριστὸν ἐκδέχονται, καὶ πονηρίαν ἐνδύονται.
Πολλοὶ κακίας οὐκ ἀναχωροῦσιν. 
Τιμῶσι πολλοὶ σήμερον τὰς νηστείας  καὶ λέγουσιν· «Σήμερον οὐδὲν λέγω τῷ ἀντιδίκῳ μου.
Παρέλθῃ ἡ ἡμέρα τοῦ πάθους τοῦ Χριστοῦ καὶ γυμνάζω τὴν δίκην, ἐκδικῶ τὴν ὕβριν, ποιῶ
πολλά.» Οὐκοῦν ἀδελφὸς εἶ τοῦ Ἠσαῦ ταῦτα ἐνθυμούμενος. Ταὐτὰ λέγεις, ἃ εἶπεν ὁ Ἠσαῦ.
Καὶ γὰρ καὶ Ἠσαῦ ἠθέλησε φονεῦσαι τὸν ἀδελφόν, ἀλλὰ τὸν πατέρα ᾐδεῖτο. Καὶ τί εἶπεν;
«
Ἐγγισάτωσαν αἱ ἡμέραι τοῦ πένθους τοῦ πατρός μου, καὶ τότε φονεύω τὸν ἀδελφόν μου. 
Παρέλθῃ ὁ θάνατος τοῦ πατρός μου, καὶ τότε ἀναιρῶ.» Καὶ σὺ τί λέγεις; «Παρέλθῃ τὸ πάθος
τοῦ Χριστοῦ, καὶ τότε στρατεύομαι κατὰ τοῦ ἀντιδίκου μου.» Βλέπε μὴ ἀδελφὸς εἶ τοῦ
Ἠσαῦ. Ἄκουσον, τί λέγει Παῦλος·
Μή τις πόρνος ἢ βέβηλος ὡς Ἠσαῦ, ἵνα μὴ δι’ αὐτοῦ
μιανθῶσι πολλοί.
Ταῦτα εἴρηταί μοι οὐκ εἰς παροξυσμόν, ἀλλ’ εἰς ἀντίληψιν καὶ σωτηρίαν. Γένοιτο δὲ ἡμᾶς 
καὶ λόγῳ παιδευομένους καὶ ἱστορίαις παιδαγωγουμένους, ταῖς τῶν ἁγίων πατέρων καὶ
προφητῶν ἀθλήσεσι κατορθοῦντας δόξαν πάντοτε τῷ Θεῷ ἀναπέμπειν, εἰς τοὺς αἰῶνας
τῶν αἰώνων. Ἀμήν.
    </p>
</div>
</body>
</text>
</TEI>